UNIVERZA V LJUBLJANI

PEDAGOŠKA FAKULTETA

Jasmina Kolbl

Vpliv vodenega aktivnega učenja kemije na spremembo razumevanja kemijskih pojmov

Doktorska disertacija

Mentor: izr. prof. dr. Iztok Devetak

Somentorica: prof. dr. Mojca Juriševič

Ljubljana, 2019

Zahvala

Rada bi se zahvalila mentorju izr. prof. dr. Iztoku Devetaku za vso podporo in pomoč pri pripravi doktorskega dela ter za vse spodbudne besede, ki jih v teh letih ni bilo malo.

Zahvala somentorici prof. dr. Mojci Juriševič za metodološke in vsebinske predloge ter tudi za mentoriranje na področju psiholoških vsebin, ki se jih problematika doktorskega dela dotika.

Zahvala tudi izr. prof. dr. Karmen Pižorn za prevod povzetka v angleščino.

Zahvaljujem se vsem pedagoškim delavcem za sodelovanje pri zbiranju podatkov raziskave.

Posebej bi se rada zahvalila svojim staršem, da so verjeli vame, mi vedno stali ob strani in me spodbujali.

Velika zahvala tudi mojemu dragemu Jožetu, ki je potrpežljivo prenašal dobre in slabe trenutke med nastajanjem naloge.

Iz srca se zahvaljujem tudi vama, dragi Katja in Mojca, za lektorski pregled besedila ter za iskreno prijateljstvo.

Izjava

Podpisana Jasmina Kolbl, rojena 13. 7. 1983 v Murski Soboti, izjavljam, da je doktorska disertacija z naslovom Vpliv vodenega aktivnega učenja kemije na spremembo razumevanja kemijskih pojmov rezultat mojega raziskovalnega dela.

JASMINA KOLBL

Povzetek

Raziskave kažejo, da je eden pomembnejših dejavnikov večje učinkovitosti učnega procesa vodena in strukturirana aktivnost učencev.
Učenci naj bi, kjer je to seveda smiselno in izvedljivo, z lastno aktivnostjo, ob učiteljevem mentorstvu, v procesu raziskovanja po skrbno premišljenih korakih izgrajevali svoje znanje.
Vodeno aktivno učenje kemije (VAUK) je eden izmed izobraževalnih pristopov, pri katerem se opisane dejavnosti tudi izvajajo med poukom kemije.

Doktorska disertacija obravnava učinke uporabe VAUK izobraževalnega pristopa, ki se ne nanaša zgolj na preučevanje njegovega vpliva na kakovost in trajnost znanja o elektrolitih pri trinajstletnikih, temveč obsega tudi preučevanje vplivov drugih spremenljivk, ki lahko dodatno podprejo kakovostno učenje kemijskih pojmov z implementacijo VAUK pristopa v pouk kemije.
Te spremenljivke so sposobnost formalno-logičnega mišljenja učencev, odnos učencev do kemije, do sodelovalnega učenja in do VAUK izobraževalnega pristopa (situacijski interes).
Med implementacijo VAUK izobraževalnega pristopa in po njej so bile na manjšem vzorcu izbranih učencev preučevane tudi poti razvoja pojmovanj učencev o elektrolitih.
Za namen ugotavljanja učinkov uporabe VAUK pristopa pri pouku kemije so bili najprej razviti učni moduli za usvajanje učne vsebine o Kislinah, bazah in soleh z VAUK izobraževalnim pristopom, ki se jih je skozi pilotno raziskavo optimiziralo.
Poleg tega se je v pilotni raziskavi razvilo oz. optimiziralo tudi vse ostale inštrumente (vprašalniki, TOLT ter preizkusi znanja), ki so se uporabili v glavni raziskavi.

V vzorec je bilo vključenih 383 učencev, v povprečju starih 13 let, in dvanajst njihovih učiteljev, s povprečno delovno dobo 23 let, iz geografsko in bivalno (mestnih, primestnih, podeželskih) mešanih območij Republike Slovenije.
Učence se je glede na predznanje in sposobnosti formalno-logičnega mišljenja razdelilo v dve skupini: eksperimentalno in kontrolno.
Učenci eksperimentalne skupine so se učili o elektrolitih po VAUK izobraževalnemu pristopu, učenci kontrolne skupine pa so bili deležni tradicionalnega pouka.
Med potekom raziskave so učenci s svojimi učitelji v sedmih VAUK učnih modulih (desetih učnih urah) obravnavali učno vsebino o Kislinah, bazah in soleh.
Po koncu obravnave so rešili preizkus znanja, en mesec in štiri mesece po usvajanju učne vsebine o elektrolitih pa še pozna preizkusa znanja, saj se je le na tak način lahko ugotovilo razlike med skupinama v kakovosti in trajnosti znanja o elektrolitih.
Poleg tega se je na vzorcu učencev, ki so bili vključeni v eksperimentalno skupino, spremljalo spremembo njihovega interesa za učenje znotraj VAUK skupin in odnos do kemije ter sodelovalnega učenja.
Na osnovi podatkov, pridobljenih z intervjuji, je bila opravljena še poglobljena analiza poti razvoja pojmovanj o elektrolitih izbranih petnajstih učencev eksperimentalne skupine.

Statistična analiza kvantitativnih podatkov je potrdila, da so učenci eksperimentalne skupine, v primerjavi z učenci kontrolne skupine, dosegli statistično pomembno boljše rezultate na preizkusu in poznih preizkusih znanja.
Mogoče je trditi, da sta kakovost in trajnost znanja učencev, ki so se učili o elektrolitih z VAUK izobraževalnim pristopom, boljša, kot če so trinajstletniki deležni tradicionalnega pouka kemije, kjer spoznavajo učno vsebino o elektrolitih.
Rezultati tudi kažejo, da učenci z bolje razvitimi sposobnostmi in formalno-logičnega mišljenja dosegajo na preizkusih in poznih preizkusih znanja statistično pomembno boljše rezultate kot učenci z manj razvitim formalno-logičnim mišljenjem.
Poleg tega rezultati kažejo, da je VAUK izobraževalni pristop učinkovit tako za učence, ki so še vedno na konkretni ravni mišljenja, kot za tiste, ki so že dosegli formalno-logično raven, saj so oboji izkazali statistično pomembno boljše rezultate v primerjavi z učenci kontrolne skupine na isti ravni razvoja mišljenja.
Rezultati raziskave poleg evalviranja učinkovitosti VAUK izobraževalnega pristopa z vidika razumevanja pojmov kažejo, da se v času implementacije VAUK izobraževalnega pristopa odnos učencev eksperimentalne skupine do kemije ni spremenil.
Tudi odnos do sodelovalnega učenja se po koncu izvedbe VAUK učnih modulov v primerjavi z začetnim merjenjem ni spremenil.
Rezultati tudi kažejo, da so učenci eksperimentalne skupine skozi celotno obdobje implementacije VAUK učnega pristopa pri pouku kemije izkazovali visoko raven situacijskega interesa, kar kaže, da je v prihodnje pri poučevanju kemije smiselno uporabljati tovrstni pristop.
Interpretativna analiza kvalitativnih podatkov na manjšem vzorcu učencev eksperimentalne skupine je razkrila štiri različne poti razvoja pojmovanj učencev o kislinah in bazah ter tri različne poti razvoja pojmovanj o soleh.
Te segajo od radikalnega napredka znanja o elektrolitih, kakršen se je ohranil tudi štiri mesece po usvajanju učne vsebine o elektrolitih, pa vse do nepojasnjenega napredka znanja o elektrolitih z večjim upadom štiri mesece po koncu usvajanja te učne vsebine.

Zaključiti je mogoče, da so bili VAUK učni moduli o elektrolitih ustrezno zasnovani za implementacijo pri pouku kemije v osmem razredu osnovne šole.
Učenci so izkazali ustrezno kakovost in trajnost razumevanja pojmov o elektrolitih, ustrezen interes za učenje kemije z uporabo VAUK učnega pristopa ni negativno vplival na učenčev odnos do kemije ter sodelovalnega učenja.
Pomembna je še ugotovitev, da VAUK učni pristop omogoča tudi manj zmožnim učencem, da ustrezno usvojijo znanje o elektrolitih.
Zatorej obstaja možnost širitve uporabe VAUK izobraževalnega pristopa na različne vsebine osnovnošolske kemije in tudi naravoslovja.

Ključne besede

vodeno aktivno učenje kemije (VAUK), razumevanje kemijskih pojmov, poti razvoja pojmovanj, sposobnost formalno-logičnega mišljenja, odnos do kemije in sodelovalnega učenja, situacijski interes 

UVOD

Sodobnejše študije kažejo, da učenci1 dosežejo kvalitetnejše znanje in tudi izboljšajo svoje učne strategije, če so aktivno vključeni v proces učenja in imajo možnost, da sami konstruirajo svoje znanje (Farrell, Moog in Spencer, 1999; Marentič Požarnik, 2008; Prince, 2004).
Bransford, Brown in Cocking (2000) navajajo, da aktivni pristop (npr. učenje z raziskovanjem), ki temelji predvsem na lastnem raziskovanju in izgrajevanju specifičnih pojmovanj s pomočjo različnih dejavnosti, procesov in postopkov, olajšuje vgrajevanje novih pojmov, principov in zakonitosti v že obstoječo pojmovno strukturo v dolgotrajnem spominu posameznika.
S tem se poveča trajnost kvalitetnejšega znanja in zmožnost uporabe tega znanja v novih situacijah.
Učenje z raziskovanjem se je izkazalo kot zelo učinkovit način poučevanja, ki veča zanimanje učencev za specifične naravoslovne (tudi kemijske) učne vsebine ter hkrati izboljšuje kvaliteto znanja učencev (Freeman idr., 2014).
Pri tem so ključni medpredmetno usklajeni postopki in prilagoditev interesom učencev, kognitivni stopnji ter spretnostim in veščinam (Buczynski in Hansen, 2010; Urbančič in Glažar, 2007).
Omenjene smernice učenja je mogoče navezati na sodelovalno učenje, saj si lahko učenci v tovrstni učni situaciji medsebojno pomagajo oblikovati poti razvoja pojmovanj, ki konstruirajo ustrezne mentalne modele specifičnih kemijskih pojmov.

Poučevanje in učinkovito učenje kemije učiteljem, učencem in raziskovalcem področja že od nekdaj predstavlja izziv, saj so številni kemijski pojmi abstraktni in kompleksni.
Razvite sposobnosti formalno-logičnega mišljenja niso pogoj le za razvijanje razumevanja teh abstraktnih pojmov in procesov, pač pa imajo tudi praktičen pomen pri reševanju problemov v vsakdanjih življenjskih situacijah (Valanides, 1998).
Veliko študij poroča o tem, kako razvite sposobnosti formalno-logičnega mišljenja vplivajo na izgradnjo ustreznih mentalnih modelov kemijskih pojmov.
Dokazane so statistično pomembne korelacije med razvitostjo formalnologičnega mišljenja in razumevanjem kemijskih pojmov.
Učenci, ki dosegajo višjo raven formalno-logičnega mišljenja, izkazujejo tudi na preizkusih kemijskega znanja višje dosežke (Bayram in Comek, 2009; Bird, 2010; Devetak in Glažar, 2010b; Stamovlasis, Tsitsipis in Papageorgiou, 2010).

Vsebinski sklop o elektrolitih vključuje za učenčevo razumevanje zahtevnejše kemijske pojme.

Raziskave razumevanja vodnih raztopin elektrolitov kažejo številna napačna razumevanja učencev (Aydin, Aydemir, Boz, Cetin-Dindar in Bektas, 2009; Damanhuri, Treagust, Won in

Kot učence v teoretičnih izhodiščih štejemo vse, ki se nekaj učijo, tj. učenci, dijaki in študentje.

Moška spolna slovnična oblika se bo uporabljala za oba spola.

Chandrasegaran, 2016; Devetak, Urbančič, Wissiak Grm, Krnel in Glažar, 2004; Nakhleh, 1994; Smith in Metz, 1996).
Smernice odpravljanja napačnih in nepopolnih razumevanj teh pojmov so omogočale razvoj različnih učnih strategij, ki omogočajo napredek učencev v razumevanju abstraktnih pojmov o elektrolitih (Demircioglu, Ayas in Demircioglu, 2005; Hoe in Subramaniam, 2016; Karpudewan, Roth in Sinniah, 2016; Nakhlek in Krajcik, 1994; Yaman in Ayas, 2015).

Kakovostno naravoslovno znanje pomeni predvsem razumevanje pojmov in procesov ter povezav med njimi (ustrezna pojmovanja) in sposobnost njihove uporabe v drugačnih situacijah, kot so bile tiste, v katerih so se učenci pojme in procese naučili z razumevanjem.

Učenci, ki razvijejo poglobljeno razumevanje naravoslovnih pojmov, navadno izoblikujejo dobro povezane in hierarhično urejene pojmovne strukture.
V primeru, da so se določene pojme naučili bolj ali manj brez razumevanja (na pamet), pa le-ti ostanejo izolirani kot parcialne informacije, ki niso strukturirane in ustrezno povezane v dolgotrajnem spominu posameznika (Treagust in Duit, 2008).
Na področju naravoslovnega, še posebej kemijskega izobraževanja, raziskovalci stalno raziskujejo napačna in nepopolna razumevanja pojmov, predvsem jih identificirajo in opisujejo ter iščejo morebitne vzroke zanje (Devetak in Glažar, 2010b; Hoe in Subramaniam, 2016; Rushton, Hardy, Gwaltney in Lewis, 2008; Taber, 2008), v zadnjem času pa intenzivneje študirajo procese njihovega nastanka med učenjem (Adadan, Trundle in Irving, 2010; Demircioglu idr., 2005; Sevian in Talanquer, 2014; Talanquer, 2009, 2018).
Znano je, da imajo učenci ob začetku učenja naravoslovnih pojmov in procesov že izoblikovan širok nabor pojmovnih struktur v svojem dolgotrajnem spominu o različnih naravoslovnih pojavih.
Te se praviloma razlikujejo od znanstvenih razlag teh pojavov in so navadno kljub poučevanju zelo odporne na spremembe (Chandrasegaran, Treagust in Mocerino, 2008; Duit, 1999, Vosniadou, 2003).
Poleg tega, obstoječa pojmovanja učencev o naravoslovnih pojavih v veliki meri zaznamujejo njihovo nadaljnje učenje naravoslovja (Taber, 2008).
Prav zaradi pomena razumevanja mehanizmov sprememb pojmovanj in njihovega potencialnega vpliva na poučevanje in učenje naravoslovja se novejše raziskave osredotočajo na naravo sprememb pojmovanja (Treagust in Duit, 2008).
Napredek učencev v določenem obdobju učenja neke vsebine opisujemo kot oblikovanje in spreminjanje miselnih poti ali poti razvoja pojmovanj med učenjem.
Poseben raziskovalni problem predstavlja študij medsebojnih vplivov že obstoječih pojmovanj pri učencih na poučevanje novih pojmov in procesov; v zadnjem času se še posebej kaže raziskovalni interes za študij napredka pojmovanj (nadgradnja in/ali sprememba pojmovne strukture) določenih vsebinskih področij naravoslovja, še posebej kemije (Taber, 2008).

Na osnovi dosedanjih raziskav se torej nakazuje potreba po vključevanju takih pristopov v vsakdanje kemijsko izobraževanje, pri katerih so učenci aktivno vključeni v proces učenja.
Med tovrstne pristope spada tudi Vodeno Aktivno Učenje Kemije (VAUK).
VAUK je izobraževalni pristop (Devetak in Glažar, 2010a), pri katerem učenci z uporabo VAUK učnih modulov razvijajo svoje razumevanje pojmov z delom, ki ga sami organizirajo in je prilagojeno njihovim sposobnostim.
To delo temelji na bolj ali manj vodenih aktivnostih, temelječih na socionaravoslovnih in kontekstualno zastavljenih problemih.
Učenci morajo za doseganje kompetenc, zastavljenih v posameznih učnih modulih, s procesom raziskovanja na različnih stopnjah zahtevnosti, oblikovati specifične zaključke.
Namen pričujoče doktorske disertacije je zato pridobiti širši vpogled glede učinkovitosti uporabe VAUK pristopa, ki se ne nanaša zgolj na preučevanje le-tega na kakovost in trajnost znanja, temveč tudi na preučevanje drugih vplivov, ki morebiti kažejo v prid VAUK pristopa (sposobnosti formalno-logičnega mišljenja, odnos do kemije, sodelovalnega učenja in VAUK izobraževalnega pristopa) kot tudi na formiranje t. i. poti razvoja pojmovanj o elektrolitih na manjšem vzorcu izbranih učencev, ki so bili izpostavljeni inovativnemu učnemu pristopu.

1 TEORETIČNA IZHODIŠČA

1.1 UČENJE IN POUČEVANJE 

Človek se uči vse življenje, nekatere preproste oblike učenja se pojavljajo celo že pred rojstvom.

Velik del našega učenja poteka zunaj šol, pomembno mesto, zlasti v življenju otrok in mladih, zavzema šolsko učenje.
Številni posamezniki, predvsem tisti, ki ne poznajo različnih načinov in strategij učenja, menijo, »da je učenje samoumevno, nekaj povsem naravnega, in da vsakdo ve, kako se je treba učiti, če se le hoče« (Lončarič, 2005, str. 37).
Pa vendar je učenje »delo, ki se ga mora posameznik naučiti« (Lončarič, 2005, str. 37).
B. Marentič Požarnik (1987) opredeljuje učenje kot proces progresivnega, trajnega spreminjanja posameznika na osnovi izkušenj, pri čemer obstoječa znanja (kognitivna struktura ali mreža) pa tudi stališča, pričakovanja, čustva posameznika in njegov socialni okvir bistveno vplivajo na to, česa se bo naučil in kako.
Učenec, ki se uči, dobiva torej aktivnejšo, pomembnejšo vlogo.

Cilj in želja vsakega učitelja je, da bi učenci usvojili znanje določenih pojmov z razumevanjem.

Tradicionalno poučevanje pojmov pogosto ne daje trajnega znanja – tudi študentje in odrasli se vrnejo na pojmovanja, ki so jih imeli kot otroci.
To spoznanje je vodilo do poučevanja, ki temelji na izhodiščih konstruktivizma in posveča veliko pozornost spreminjanju obstoječih, zlasti napačnih pojmovanj (Marentič Požarnik, 2000).

Poučevanje je vedno namerno učiteljevo delovanje, usmerjeno v učenje kot lastno notranjo aktivnost učencev.
Po sodobnih didaktičnih pojmovanjih je poučevanje zahtevna in obsežna učiteljeva dejavnost, s katero učitelj učence vključuje v vse faze izobraževalnega procesa, sproža, spodbuja, usmerja, analizira in sproti prireja učenčevo učno, bolje rečeno, izobraževalno dejavnost in vse to dopolnjuje tudi s posredovanjem znanja.
Povezava poučevanja in učenja ni kavzalno-mehanična, saj učenje lahko poteka tudi brez poučevanja (Terhart, 1997).
Učitelj kreira in vodi izobraževalni proces, ki ga skladno s svojimi psihičnimi zmožnostmi soustvarjajo tudi učenci.
Izobraževalni proces ni enostavno učiteljevo posredovanje informacij učencem, ki te sprejemajo, ampak mnogodimenzionalen proces, v katerem se prepletata namerna in načrtna aktivnost učiteljev in učencev, usmerjena k doseganju postavljenih ciljev (Glöckel, 1990; Kron, 1994; Adl - Amini, 1994).
V njem učenec sodelujejo v iskanju, raziskovanju, oblikovanju, sprejemanju in usvajanju znanja, razvijajo sposobnosti ter osebnostne lastnosti.

1.1.1 Teorije učenja in poučevanja 

Učenje in poučevanje sta pogosto osrednji temi razprav mnogih raziskovalcev (npr. filozofov, psihologov, pedagogov).
Vprašanja, kot so: kaj je znanje, kako je mogoče kaj znati, zakaj se sploh učimo in kaj nas vleče k raziskovanju novih znanj, so del filozofskih razprav od Platonove antike do moderne dobe (Phillips, 2008).

V Tabeli 1 je predstavljeno, kako sta Merriam in Cattarella (1999, v Laird, 2003) povzela ključne vidike teorij učenja.

Tabela 1

Vidiki teorij učenja (Merriam in Cattarella, 1999, v Laird, 2003)

Pristopi posameznih teorij določajo različne, zelo kontrastne ideje glede namena in pomena učenja, poučevanja in vloge učitelja.
Pomemben je tudi vidik povezljivosti med posameznimi teorijami.

Behavioristični pogled je osredotočen na napovedovanje in nadzor obnašanja, pri tem pa teorija sloni na predpostavkah, da se je obnašanja mogoče priučiti in da ga je mogoče tudi določiti.
Pri tem ključno vplivajo okolje, dejavnosti, ponavljanje in vodenje oziroma usmerjanje.

Kognitivistični pogled v ospredje postavi kognitivno zgradbo, mrežo misli, podatkov, ki jih posameznik poveže v sebi lastno sliko okolja.
Ta slika določi tudi obnašanje.

Humanistični pogled se osredotoči na posameznika, njegova čustva in odnos, vrednote in medosebne vezi.
Notranja motiviranost učečega določa, kaj se bo naučil, njegovo obnašanje pa odraža osebno dojemanje stvarnosti in je vezano na dojemanje sebe.

Pri socialnem učenju je znanje vezano na posameznika, na odnose med posamezniki in družbo oziroma širše okolje, pri čemer posameznik ne nadzira odnosa, ampak okolje nadzira posameznika.

Konstruktivistično pojmovanje opredeli učenje kot izgradnjo znanja v postopku dejavnega odnosa z okoljem posameznika, srž pa je ustvarjanje pomena okolja iz osebne zgodovine.
V tem pogledu združuje konstruktivizem različne vidike različnih teorij, saj sloni na kognitivistični, humanistični in socialni teoriji učenja in vleče vezi s širokim naborom različnih avtorjev.

Raziskave na področju teorije učenja so prinesle spremembe v dolgoletni praksi učenja in poučevanja.
Poglobljeno razumevanje procesa učenja je vodilo do razvoja vrste aktivnih oblik učenja in poučevanja, ki počasi, tudi v naši šolski praksi, nadomeščajo klasične, neaktivne oblike učenja, ki na področju poučevanja kemije temeljijo predvsem na učiteljevi razlagi učnih vsebin (Chinn in Brewer, 1993a; Devetak in Glažar, 2010a; Dykstra, Boyle in Monarch, 1992; Godec, 2005; Ferk Savec, 2010; Lee, 2004; Mozer, 2011; Spencer, 1999; Spencer, 2006; Šket, Ferk Savec in Devetak, 2012; Vrtačnik, Sodja in Juriševič, 2011).

V nadaljevanju podrobneje predstavljamo konstruktivistično teorijo učenja, ki ima v okviru zastavljene raziskave največji pomen.

1.1.1.1 Konstruktivizem 

V zadnjih dveh desetletjih je prevladujoča teorija poučevanja naravoslovja konstruktivizem (Gil - Perez idr., 2002; Niazetal, 2003; Marentič Požarnik, 2004a; Plut Pregelj, 2008), ki temelji na znanju kot posledici človekovega individualnega, psihološkega in socialnega razvoja ter razlaga, da sprejemamo podrobnosti okolja preko čutil, ki jih glede na osebne miselne sposobnosti preoblikujemo v znanje.
Učenje je dejaven proces, kjer se ustvarjajo in spreminjajo lastne predstave o objektivni stvarnosti.
Nove podrobnosti se povežejo s predhodnim znanjem, zato so miselne predstave lahko le osebne.
Učenje se močno navezuje na izkušnje, dejavnosti in pogovor, poudarja pa se skupinsko problemsko zasnovano učenje.

Konstruktivizem pojmuje človekovo zavest kot avtopoetičen (tj. vase zaprt) in samouravnavajoč sistem, ki ne more biti determiniran od zunaj.
Da se ga sprožiti, ne da pa se z njim upravljati od zunaj.
Z drugimi besedami, naši možgani samostojno konstruirajo svojo resničnost.
Vsaki možgani samostojno in samoaktivno oblikujejo "stvarnost".
V samoaktivnem procesu opažanja delajo naši možgani selekcijo in integracijo novih informacij, in sicer po določenih zakonitostih: v množici informacij prepoznajo tisto, kar je novo in relevantno, tj. tisto, čemur pripisujejo kakšen pomen (smisel).
Pripisovanje pomena je individualno, biografsko pogojeno in čustveno determinirano.
Iz tega sledi, da je treba učenje kot sorodno opažanju razumeti kot konstruiranje stvarnosti.
Ta dejavnost poteka "rekurzivno" (Luhmann, 1990), kar pomeni, da se nova izkušnja navezuje na že obstoječe strukture.
Na teh spoznanjih temelji konstruktivistična definicija učenja po Reinmann Rothmeierju in Mandlu: »Učenje je dejaven – konstruktivističen proces, ki je v določenem kontekstu, zato se uresničuje tako situacijsko kot večdimenzionalno in sistemsko.
Glede na to, da so procesi konstrukcije individualni in situacijsko specifični, rezultati učenja niso predvidljivi.« (Weinert in Mandl, 1997, str. 366).

Poglavitne značilnosti konstruktivističnega učenja je opredelil že Shuell (v Simons, 1997), Simons (1997) pa je v svojem poskusu integracije konstruktivističnih prispevkov dodal še zadnji dve izmed šestih jedrnih značilnosti.
Simons poudarja, da glede teh značilnosti lahko zasledimo tudi veliko skladnost med različnimi avtorji.

Konstruktivistično učenje je: (1) aktiven proces: potrebna je mentalna aktivnost učenca, da lahko usvoji določeno učno vsebino; (2) konstruktiven proces: v ožjem smislu to pomeni, da neko novo informacijo povezujemo z drugimi, da bi jo tako laže razumeli in razumeli tudi vso kompleksnost učne vsebine; (3) kumulativen proces: pri vsakem novem učenju izhajamo iz predznanja oziroma gradimo na njem; to predznanje pomembno vpliva na to, kako bomo nadaljevali z učenjem in kaj se bomo naučili.
Ogle (1989, v Simons, 1997) posebej poudarja, da je potrebno to predznanje znati aktivirati in ga izvabiti iz učencev, preden začno usvajati novo učno vsebino; (4) k cilju usmerjen proces: učenje bo uspešno, če se učenec zaveda vsaj nekaterih splošnih ciljev, ki jih želi doseči, in ima ustrezna pričakovanja za doseganje želenih učnih rezultatov; (5) diagnostičen proces: diagnosticiranje lastnega učenja in učnih rezultatov – ali še sledimo učnemu cilju, ki smo si ga zadali; in (6) reflektiven proces: ponoven razmislek o procesu učenja.
Simons (1997) pravi, da teh šest značilnosti predstavlja jedro konstruktivističnega učenja, vendar to ne pomeni, da morajo biti vedno vse navzoče, če želimo, da bo učenje konstruktivistično.
Avtor nadalje razlaga, da od učencev ne moremo vsak trenutek pričakovati enake mere in kakovosti mentalne aktivnosti, da imamo včasih le malo predznanja, da se moramo včasih osredotočiti na podrobnosti in določene procese, da ni nič narobe, če se včasih prepustimo učnemu procesu brez konkretnega učnega cilja pred očmi, in da seveda ne moremo stalno diagnosticirati in reflektirati lastnega učnega procesa.

Poleg zgoraj navedenih značilnosti konstruktivističnega učenja, za katere Simons (1997) meni, da so primarnega pomena, ponuja še šest značilnosti, glede katerih ni take skladnosti med avtorji kot glede zgornjih značilnosti in so zanj drugotnega pomena.
Avtor še navaja, da je konstruktivistično učenje lahko tudi: (1) usmerjeno k raziskovanju: učenje z raziskovanjem naj bi imelo zelo pomembno mesto v učnem procesu, vendar ne kot edini učni model, saj bi za to porabili preveč časa; vprašanje pa je tudi, če bi bilo dovolj učinkovito; (2) kontekstualno: Simons (1997) poudarja, da je "šolsko učenje" preveč dekontekstualizirano in da bi morali uvesti mnoge izboljšave v smislu povezovanja z realnim življenjem in iskanjem uporabne vrednosti.
Zavedati pa se moramo, da je učenje lahko tudi premočno vezano na določen kontekst, da ostanemo ujeti v določenem kontekstu.
Doseči je potrebno ustrezno ravnotežje med kontekstualizacijo in dekontekstualizacijo in se vprašati, kakšno zaporedje bi bilo smiselno v konkretni učni situaciji; (3) problemsko orientirano: organizacija problemskega učenja prispeva h kontekstualizaciji in motivaciji, vprašljivo pa je, ali naj bi bilo res vse učenje problemsko; (4) osnovano na primerih: to prav tako prispeva h kontekstualizaciji in motivaciji, vendar se spet pojavlja vprašanje, ali naj bo vsako učenje osnovano na primerih; (5) socialno: mnogi konstruktivisti poudarjajo socialno naravo konstruktivističnega učenja, saj živimo v skupnosti; nekateri posebej poudarjajo, da se kakovost posameznikove konstrukcije znanja med drugim izkaže v kontekstu "socialnega pogajanja o pomenu" (Driscoll, 1994).
Vsekakor drži, da je skupno učenje z drugimi lahko zelo učinkovito in da sodelovalno učenje vključuje principe aktivnega učenja, vendar ne gre enačiti obeh pojmov, saj je konstruktivistično učenje lahko povsem individualno oziroma je v določenih fazah učenja in/ali pri določenih vsebinah potreben individualen pristop.
Res pa je, kot ugotavlja Slavin (1997), da so predstavniki osmih držav članic OECD v svojih poročilih o primerih aktivnega učenja v praksi poročali o znatni uporabi sodelovalnega učenja; in (6) intrinzično motivirano: seveda je zaželena intrinzična motivacija, a pogosto ni navzoča.
Brophy (1988, v Simons, 1997) ugotavlja, da je najpomembneje, da je posameznik motiviran za učenje: da želi najti odgovore na določena vprašanja, da mu je učenje všeč, da vztraja pri učenju tudi, ko postane dolgočasno.

Von Glasersfeld (1995) navaja nekatere značilnosti konstruktivističnega pristopa pri poučevanju: (1) učitelj se mora ukvarjati s tem, kaj se dogaja v glavi učenca; (2) učitelj mora poslušati učenca in na podlagi njegovih besed in dejanj ugotoviti, kakšen je njegov model pojmovne strukture; (3) naloga učitelja je pomagati učencu spremeniti njegove pojmovne strukture; (4) besede in dejanja učencev v kontekstu reševanja problemov kažejo, kaj je za učenca v tistem trenutku pomembno in smiselno, čeprav morda ni smiselno za učitelja; (5) učitelj mora primere črpati s področij izkušenj učencev, v nasprotnem primeru učenca ne bodo vodili k spremembi njegovega mišljenja; in (6) bolj pomembno je, da učimo učence videti, zakaj je določen pojem ali teorija sprejet kot znanstveno viabilen v določenem zgodovinskem kontekstu, kot pa da ga predstavljamo kot privilegirano resnico.

Kljub konstruktivistični predpostavki, da je znanje človekov konstrukt, pa naj bo to posledica človekove individualne, ožje socialne oziroma širše družbene dejavnosti, so med številnimi teoretiki pomembne razlike, ki imajo različne poglede na nastajanje znanja in seveda različne posledice za šolo in pouk.
Tako so se oblikovali različni vidiki konstruktivizma, prav vsi pa se ukvarjajo z vprašanjem, kako voditi učenca do znanja z razumevanjem, in pri tem poudarjajo pomen dejavnosti učencev.

Če pogledamo samo odgovore na vprašanje, ali je nastajanje znanja predvsem individualni oziroma socialni proces, bi lahko konstruktiviste razdelili v dve veliki skupini z znatnimi notranjimi razlikami (Richardson, 1997).
L. Plut Pregelj (2004) je dodala še tretjo, kamor je uvrstila predvsem pragmatične socialne konstruktiviste, med katere prišteva tudi sebe.

V prvo skupino po zgornji klasifikaciji sodijo psihološke kognitivne teorije učenja, ki se naslanjajo na Piageta, ki pri učenju poudarja dejavno sodelovanje posameznika z okoljem.
Njegovi nasledniki, kognitivni psihologi, npr. neopiagetovci, se naslanjajo pretežno na psihološke vidike nastajanja znanja v Piagetovi teoriji; npr. pri učenju pojmov z ustvarjanjem pogojev, ki povzročajo kognitivno disonanco na eni strani, in z ustvarjanjem bogatega okolja, v katerem naj učenci pridejo do novega vpogleda in organizacije znanja, na drugi.
Usmerili so se na posameznega učenca, čeprav je Piaget govoril tudi o vplivu mikrosocialnega okolja na učenje in znanje.
Predvsem so zanemarjali spoznavnoteoretski vidik, ki ga je Piaget odprl s svojo genetsko epistemologijo, katere sporočilo je, da namen znanja ni ustvarjanje kopije bolj ali manj točne resničnosti, ampak da mora znanje služiti adaptaciji.

V drugo skupino sodijo socialnokonstruktivistične teorije znanja in učenja, ki slonijo na teoretičnih predpostavkah Vigotskega in poudarjajo primarnost socialnih in historičnih vidikov nastajanja znanja.
Srž te usmeritve je, da ni mogoče razumeti razvoja posameznika brez razumevanja socialnega razvoja in interakcije posameznika s tem okoljem (Wertsch, 1991).
V tej skupini gre za dve različni smeri: ena se pri nastajanju znanja učencev ukvarja z mikro socialnimi vidiki, npr. ki nastopajo na ravni medsebojnih odnosov v razredu, druga pa tudi s širšimi vidiki ozaveščanja procesov nastajanja znanja na makroravni, npr. vpliv posameznih kultur, družbenih ureditev, političnih struktur ter procesi legitimiranja znanja.
Medtem, ko se prva skupina teorij usmerja na proučevanje vplivov socialnih odnosov med učenci in učitelji (npr. določanje območja predvidljivega razvoja) ter drugimi osebami, ki nastopajo neposredno v učnem procesu (npr. starši), druga skupina poudarja ozaveščanje učencev o nastajanju znanja in njegovih družbenih razsežnostih, spodbuja pa konfrontacijo različnih razlag istih pojavov in razmislek o položaju učencev in vlogi v učnem procesu.
Ali kot pravi V. Richardson (1997): »V tem konstruktivističnem pogledu učenje ne more biti ločeno od akcije: zaznava in akcija delata vzajemno na dialoški način« (str. 8).
Vsi poudarjajo pomen oblik učenja, ki spodbujajo medsebojno dogovarjanje in razmišljanje v kompleksnem okolju (vodeni razgovor, sodelovalno učenje, projektno delo).

Tretja skupina teorij predstavlja nekakšen hibrid in upošteva predpostavke obeh skupin v "zmerni" obliki; individualno in socialno nastajanje znanja sta za zagovornike te variante komplementarna in neločljivo povezana procesa: znanja ni mogoče razumeti brez zgodovinskega, kulturnega in političnega konteksta.
Med vire za to skupino zagotovo spadajo pojmovanja pragmatizma Johna Deweya in kulturne psihologije Jeroma Brunerja.
L. Plut Pregelj (2004) je to skupino poimenovala socialni pragmatični konstruktivizem, ki ga razvija Garrison (1998).
Dve lastnosti izobraževanja sta v ospredju pri zagovornikih te smeri.
Prvič, prizadevajo si na novo konceptualizirati izobraževanje in vzgojo s preseganjem klasičnih pedagoških nasprotij (posameznik/družba; materialnost/duhovnost; objektivnost/subjektivnost), pri čemer poudarjajo, da konstrukcija znanja ne sme ostajati samo na področju spoznavne človekove izkušnje, ampak da je znanje hkrati tudi socialna, estetska in moralna kategorija.
Drugič, ni dovolj, da učenci oblikujejo svoje znanje, ampak je potrebno hkrati tudi ustvarjati pogoje za razvijanje odgovornosti za spreminjanje sebe in sveta.
Torej ima znanje tudi politično komponento (Garrison, 1998).

Ne glede na to, v katero skupino sodijo (možno je tudi drugačno razvrščanje), se vsi konstruktivisti ukvarjajo z iskanjem poti za dosego znanja z razumevanjem za vsakega posameznika in priznavajo različnost pristopov pri doseganju ciljev.
V skladu s spoznavnoteoretsko naravnanostjo konstruktivističnih teorij znanja, ki priznavajo različne interpretacije nekega pojava, so možne tudi različne poti (pristopi, oblike, metode) nastajanja znanja, ki so odvisne od ciljev, vsebine in razmer.
Pri poučevanju različnih predmetnih področij gre za velike razlike, npr. pri matematiki in naravoslovju na eni strani in družboslovju na drugi (Plut Pregelj, 2004).

Konstruktivizem pripisuje učitelju odločilno vlogo pri uresničevanju samoaktivnega učenja.
Učitelj mora ustvariti ugodne pogoje za procese učenja, spodbudno okolje in spodbudno socialno ozračje, da bi lahko sprožil procese dejavnega, samostojnega usvajanja informacij.
S tega vidika gotovo ne velja, da bi konstruktivizem kakorkoli zmanjševal vlogo učitelja in njegovega poučevanja, kot mu očitajo nekateri (Kramar, 2004).
Prav obratno – učiteljeva vloga postane s tem drugačna, raznolikejša, težja.
Svojo pozornost mora preusmeriti od tega, kar dela sam, na to, kar pod njegovim vodstvom delajo učenci in kar se pri tem "dogaja v njihovih glavah"; namesto dela po vnaprej določenem scenariju se mora znati prilagoditi vsakokratni situaciji, odgovorom in vprašanjem učencev, ne da bi se oddaljil od glavnega cilja pouka.
Konstruktivistično zasnovan pouk ne zanemarja učiteljevega vodenja (vodeno raziskovanje) niti neposrednega poučevanja, pri čemer je nujno, da se učitelj primerno odziva na pomanjkljiva in napačna pojmovanja učencev in najde pravi trenutek, da strne njihova pojmovanja in jim poda ustreznejšo razlago.
V ta namen mora imeti dobro razvite kompetence tudi v stroki, ki jo poučuje.

Da bi učitelj lahko izvajal take procese, mora imeti posebne kvalitete in strategije delovanja: fleksibilnost, odprtost, strpnost, sposobnost vzbuditi zanimanje/interes in navdušenje, izvirnost, pripravljenost upoštevati drugačna stališča in mnenja.
H. Wyrwa (1995) izpostavlja pomen samouzaveščanja konstruktivističnosti lastnega mišljenja in delovanja pri učiteljih.
Ob tem Reich (2002) dodaja, da so sestavni del konstruktivizma tudi dobri odnosi, odnosi zaupanja in spoštovanja med učiteljem in učenci ter med učenci samimi.

S stališča konstruktivizma lahko izluščimo naslednje metodične napotke oziroma načela, ki hkrati predstavljajo osnovo za opis kompetenc in "intelektualna sidra" za razmišljanje o posodabljanju pouka, ki naj bi jih učitelj imel (Windschitl, 2002): (1) učitelj naj na začetku izvabi obstoječa pojmovanja in izkušnje učencev v zvezi z obravnavanim področjem; (2) oblikuje naj učne situacije (primerne naloge, vprašanja), ki pomagajo učencem prestrukturirati njihovo znanje; (3) učenci naj dobe pogosto priložnost za reševanje zanje smiselnih, kompleksnih problemov; (4) učenci naj pogosto vodijo smiseln dialog o nalogah in njihovem reševanju; (5) učitelj naj učence spodbuja, da samostojno razmišljajo in uporabljajo znanje v raznolikih pristnih, življenjskih situacijah; (6) učenci naj pogosto razlagajo pojave, napovedujejo, utemeljujejo, sklepajo ...; (7) učitelj naj ustvarja sproščeno razredno ozračje, ki opogumlja učence, da razkrivajo svoja pojmovanja in o njih razpravljajo; (8) učitelj naj uporablja raznolike strategije preverjanja, da bi bolje razumel razmišljanje učencev, daje naj jim sprotno povratno informacijo tako o procesu kot o produktih mišljenja; in (9) učenci naj sodelujejo pri oblikovanju kriterijev kakovostnega znanja (odgovora, izdelka) in pri samem ocenjevanju (tudi pri samoocenjevanju, vzajemnem ocenjevanju).

B. Marentič Požarnik (2004) poudarja, da metod ne moremo apriori deliti na pasivne in aktivne, na drugi strani pa jih ne moremo imeti povsem za enakovredne pri doseganju zlasti višjih spoznavnih ciljev.
Vsekakor imata pri tem manjše možnosti na primer daljša učiteljeva monološka razlaga oziroma predavanje pa tudi dialog v obliki verige kratkih zaprtih vprašanj in vnaprej predvidenih odgovorov.
Več možnosti imajo metode, ki omogočajo in spodbujajo miselno aktivnost učencev ter samostojnost, kot so produktivni (progresivni) dialog, problemski pouk, projektno učno delo, igre, simulacije in podobno.
Uveljavljanje tovrstnih metod je za učitelja zahtevnejše, poleg obvladanja tehnik pomeni tudi korak v negotovost.

Konstruktivizem predstavlja plodno osnovo za šolo, ki želi uresničevati cilj: osmišljeno znanje z razumevanjem za vse učence.
Ker konstruktivizem priznava različne perspektive znanja in njihovo soobstajanje, je kombinacija različnih teoretskih pristopov v šoli ne samo možna, ampak tudi zaželena (Plut Pregelj, 2004).

1.1.2 Učenje in poučevanje v sodobni šoli

V zadnjem času smo priča vse hitrejšemu nastajanju novih informacij na vseh področjih človekovega delovanja.
B. Marentič Požarnik (2000) ugotavlja, da je nekoč obstajala vsaj teoretična možnost, da dobijo učenci v šoli pregled nad najpomembnejšimi področji in spoznanji v posameznih predmetih in strokah, danes pa to ni niti približno več mogoče.
Vse pomembnejša naloga današnje šole je, da poleg tega, da posreduje bistvene podatke, pojme, zakonitosti in metode na nekem področju, učence pouči o uspešnih, racionalnih načinih usvajanja znanja, ob tem pa o strategijah iskanja, zbiranja, organiziranja in ovrednotenja informacij, pomembnih za razumevanje in reševanje problemov.
Usposobiti jih mora za vseživljenjsko učenje, kar pomeni opremiti jih s samoregulacijskimi spretnostmi, ki jim bodo omogočale stalno izpopolnjevanje znanja in uspešno delovanje v svetu nenehnih sprememb.

Medtem ko je tradicionalna šola pojmovala učenje kot sprejemanje informacij in poučevanje kot njegovo posredovanje, naj bi sodobna šola pojmovala učenje kot raziskovanje, konstruiranje in osmišljanje novih spoznanj ter poučevanje kot vodenje, usmerjanje in aktiviranje učencev (Šteh, 1999).
Nova paradigma učenja in poučevanja tako poudarja kvalitativno pojmovanje učenja in poučevanja, pri čemer naj bi se zmanjšala vloga in delež neposrednega poučevanja v obliki predavanj in razlage ter povečala vloga posrednega spodbujanja samostojnega ali skupinskega iskanja, poglabljanja v učno vsebino, povezovanja in primerjanja, ob postopnem osamosvajanju učencev (Marentič Požarnik, 2005).

Didaktične usmeritve v današnjem času povečujejo spretnosti pri učenju in poudarjajo konstruktivistično naravnan pouk, kjer gre za predelavo informacij – znanje se prestrukturira in nato gradi oziroma dogradi.
Učenci raziskujejo najrazličnejše poti, ki jim omogočajo uspešno reševanje problemov in takšno spoznavanje vsebin je učencem prijetno in zabavno.
Pouk, ki vključuje eksperimentalno in raziskovalno delo, pa hkrati pri učencih spodbuja spraševanje, razpravljanje in sklepanje (Kobal, 1992; Krnel, 2007).

V sodobnem didaktičnem pojmovanju poučevanje ni več samo učiteljevo bolj ali manj neposredno posredovanje učne vsebine učencem, kot je pogosto ponazorjeno z didaktičnim trikotnikom (Slika 1).

Slika 1. Didaktični trikotnik (Tomić, 1997).

Izobraževalni proces je osebni odnos, didaktična in socialna interakcija.
To se odraža tudi v spremenjenem didaktičnem trikotniku (Slika 2), ki prikazuje, da so učitelji in učenci enakopravni subjekti izobraževalnega procesa in so med njimi stalni medosebni odnosi in didaktična komunikacija.
Njihovo delovanje je usmerjeno k doseganju ciljev izobraževalnega procesa.
Dejavnost subjektov je vezana na učno vsebino kot objekt in na rabo didaktičnih sredstev, vse skupaj pa je v funkciji učenčevega doseganja ciljev.

Učitelj z načrtovanjem in pripravo izobraževalnega procesa načrtuje in pripravlja tudi usvajanje znanja učencev z njegovo lastno aktivnostjo.
Učencem nakazuje, približuje, pojasnjuje, utemeljuje cilje izobraževalnega procesa, išče možnosti in načine vpliva učencev na predvidene cilje in druge sestavine izobraževalnega procesa.
S svojim odnosom do učencev, z didaktično komunikacijo in interakcijo sproža aktivnost učencev, vpliva nanjo, jo spodbuja, usmerja, dopolnjuje tako, da učenci tudi sami obdelujejo učno vsebino in s tem dosegajo cilje.
Ob tem učencem določene učne vsebine posreduje neposredno v neki dokončni obliki (Krnel, 2007).

Slika 2. Posodobljen didaktični trikotnik (Krnel, 2007).

Učinkovitost poučevanja in uspešnost učencev povezujemo tudi z ustrezno uporabo učnih metod, o katerih odloča učitelj.
Učne metode kot učinkovit način komunikacije pri pouku se nanašajo na učiteljevo delo (poučevanje) in na delo učencev oziroma učenje (Marentič Požarnik, 2010).
Pri izbiri posamezne metode naj učitelj daje prednost tistim metodam, ki omogočajo miselno aktiviranje učencev in jih aktivno vključijo v oblikovanje spoznavnega procesa (Ivanuš - Grmek, Čagran in Sadek, 2009).

Učitelj bi moral upoštevati dejstvo, da se dokončnih znanj ne da prenesti v glave učencev in da je njegova naloga "omogočiti" samostojno in samoaktivno pridobivanje informacij in usvajanje znanja.
Ob tem nekateri raziskovalci še dodajajo (Harlen, 1993; Marzano, 1988; Marzano, Pickering in McTighe, 1993), da bodo učenci dosegli poglobljeno razumevanje pojmov in pojavov, če bodo imeli priložnost opazovati, primerjati, abstrahirati in razvrščati ali pa opazovati, sklepati z indukcijo, postavljati hipoteze, jih preverjati in na tak način prihajati do sklepov.
Vse to seveda ob premišljeni podpori in vodenju učitelja, ki stopnjo kompleksnosti in strukturiranosti učne situacije prilagaja aktualnim zmožnostim in predznanju učencev.

Učenci so pogosto zmožni misliti o različnih pojmih in postopkih, ne pa "z njimi" oz. z njihovo pomočjo, tako da bi jih uporabljali.
Pomembno je učence pripeljati do razumevanja, kako pojmi in postopki lahko funkcionirajo kot orodje za reševanje problemov.
Samo poznavanje pojmov namreč še ne zagotavlja njihove uporabnosti (Bransford, Sherwood in Sturdevan, 1987).

Razvijati in spodbujati je treba različne strategije pouka, ki jim je skupni imenovalec odprti pouk, za katerega je značilno, da učni cilji, vsebine in metode niso natančno predpisani, da je usmerjen v učence, da je diferenciran in individualiziran, da učencem omogoča participacijo in da se povezuje z življenjem lokalne skupnosti (Strmčnik, 2003).
Take učne strategije, ki ustrezajo sodobni didaktični paradigmi in si utirajo pot v učno prakso, so npr. pouk z raziskovanjem, problemski pouk, projektni pouk, pouk s pomočjo računalnika, izkustveni pouk ipd.
Navedene strategije pouka omogočajo učenje z lastno hitrostjo, individualizirano učenje, večjo samostojnost učenja, pa tudi večjo trajnost in uporabnost znanja ter razvoj ustvarjalnosti in kritičnega mišljenja.
Seveda v tem procesu učenja ne smemo zanemariti vzgoje, vzgoje čustev, spoštovanja in upoštevanja etičnih načel in odgovornosti.
Tako tudi pri pouku matematike in naravoslovnih predmetov oziroma vseh predmetov ni cilj, da se učenci razvijejo samo na kognitivnem področju, ampak mora biti pri pouku poudarek tudi na socialnem in emocionalnem razvoju učenca.
Poglavitni cilj pouka matematično-naravoslovnih in ostalih predmetov je spremeniti vlogo učenca iz vloge pasivnega poslušalca v aktivnega oblikovalca lastnega učenja (Strmčnik, 2003).

1.1.2.1 Aktivno učenje in aktivni pouk 

Za vse vrste znanja in za kompleksne veščine je potreben zelo kompleksen pristop k učenju in poučevanju, ki učence popelje skozi proces, v katerem prevzemajo vse bolj aktivno vlogo in v katerem učenci (spo)znanja gradijo skozi raziskovanje in izkušnje z vključevanjem različnih miselnih procesov.
Takšen pristop je povezan z aktivnim učenjem (Bonwell in Eison, 1991, v Huffaker in Calvert, 2003).
Tudi drugi raziskovalci (Tarhan, 1999) poudarjajo, da je bistvo aktivnega učenja v priložnosti, da učeči sami aktivno pridobivajo informacije z neposredno izkušnjo, izvedbo in razmišljanjem o njih ter oblikujejo lastno znanje.

Didaktika v današnjem času poudarja vlogo in pomen dvosmerne komunikacije pri pouku, kjer lahko vsi udeleženci pouka dobijo povratno informacijo.
Poudarjen je dialoški princip, kar izzove aktivnost učitelja in učenca, da izraža svoje misli in pojmovanja.
Aktivnosti poučevanja in učenja se pri pouku prepletata in poudarjeno je sodelovanje med učiteljem in učenci ter učenci samimi.
Učenec pri takšnem pouku ni v vlogi pasivnega sprejemnika, temveč aktivno sprejema sporočila (Bonwell in Eison, 1991, v Huffaker in Calvert, 2003).
Aktivni pouk zahteva razvijanje interesa učencev in motiviranost za učenje.
Učitelj naj pouk usmerja v učenca, upošteva različnosti in spodbuja njegovo aktivnost pri doseganju znanja.
Ob tem naj učitelj omogoča razvoj učenčevih potencialov in razvojno naravnanost posameznika.
Aktivni pouk spodbuja medsebojno sodelovanje (vzajemni odnosi) – temelji na kooperativnosti in je odprt v okolje (povezan s starši, z drugimi dejavniki v okolju).
Zato je, kot pravi B. Marentič Požarnik (2005), pomembno, da je aktivni pouk vpet v resnične življenjske okoliščine.

B. Šteh (2003) s t. i. konstruktivističnim učenjem povezuje aktivno učenje, ki ga pojmuje predvsem kot mentalno aktivnost, ki privede do določenih povezav med pojmi.
Seveda ne smemo enačiti (spodbujanja) miselne aktivnosti samo s konkretnimi dejavnostmi oz. aktivnostmi (npr. tistimi, pri katerih učenci uporabljajo konkreten oz. strukturiran material), opozarja T. Hodnik Čadež (2004).
Aktivnost gre jemati v širšem pomenu, zato mora učna metoda zagotoviti interakcijo med konkretno aktivnostjo in miselno aktivnostjo, zaključuje T. Hodnik Čadež (2004).
Seveda so učenci tudi pri transmisijskem pristopu (pristopu, pretežno utemeljenem v prenašanju gotovih znanj) do neke mere aktivni, saj poslušajo učiteljevo razlago in jo skušajo dojeti.
Pri tem se sicer lahko odvija pestra paleta miselnih procesov, še zlasti, če zna učitelj učencem približati problematiko na prepričljiv in jasen način in jih dodatno spodbuja k miselni aktivnosti z različnimi vprašanji ter vpletanjem razgovora.
Kljub temu pri takem pristopu učenci nekaterih miselnih procesov in strategij ne uporabljajo, saj niso aktivni v nekaterih pomembnih fazah spoznavnega postopka: pri zastavljanju problema, pri iskanju poti za njegovo reševanje, pri dajanju zaključkov in pri aplikacijah na nova področja.
Tako utegne ostati le pri tem, da so seznanjeni s spoznanji, ki so rezultat spoznavne poti, ki jo je opravil nekdo drug (Bransford idr., 2000; Vigotski, 2010).
K osvetljevanju tega vidika aktivnosti so največ prispevali predvsem kognitivni psihologi in konstruktivisti (npr. Piaget, Vigotski, Bruner, v zadnjem času pa O'Connorjeva, Bransford, Marzano, Von Glasersfeld, Simon, Resnick in drugi).
Kognitivni psihologi ugotavljajo, da aktivni pristop, ki je utemeljen predvsem v lastnem raziskovanju in izgrajevanju spoznanj s pomočjo različnih dejavnosti, procesov in postopkov, olajšuje ponotranjenje pojmov, principov in zakonitosti, s tem pa tudi trajnost in zmožnost uporabe znanj v novih situacijah (Bransford idr., 2000; Gifford in O'Connor, 1992).

Jank in Meyer (2006) pojasnjujeta naslednje značilnosti aktivnega pouka: (1) usmerjenost v interese: izhodišče aktivnega pouka predstavljajo subjektivni interesi učencev.
Aktivni pouk učencem ponuja priložnost, da se ob aktivnem ukvarjanju z novimi problemi zavedo svojih interesov, jih kritično presojajo in razvijajo naprej.
Interesi učencev imajo tudi osebnostno in socialno razsežnost in se ne nanašajo le na določeno vsebino; (2) samostojnost in vodenje: pri aktivnem pouku učitelj spodbuja učence k samostojnemu raziskovanju, preizkušanju, razpravljanju, snovanju in načrtovanju.
Samostojna dejavnost mora biti usmerjena v razvoj operativnih kompetenc; (3) povezanost med umskim in fizičnim delom: umsko in fizično delo učencev se pri aktivnem pouku poskušata uravnotežiti.
Fizično delo predstavljajo materialne dejavnosti, ki jih učenci opravljajo s pomočjo telesa oziroma z njim.
Vse miselne dejavnosti (jezikovno artikulirani procesi ali procesi mišljenja) pa označujejo umsko delo.
Miselne dejavnosti niso zahtevnejše, pomembnejše in zapletenejše kot fizične in jih pri pouku ne smemo obravnavati ločeno.
V procesu poučevanja in učenja sta umsko in fizično delo učencev dinamično povezana in ju je potrebno obravnavati kot celostni izraz človekovega razvoja; (4) uvajanje v solidarno ravnanje: pri aktivnem pouku imajo lahko dejavnosti učencev in učiteljev različne cilje in različne oblike.
Jank in Meyer (2006) navajata tri oblike delovanja: (a) jezikovno razumevanje operativnih nalog je oblika komunikativnega ravnanja.
Učitelj in učenci se v procesu poučevanja in učenja sporazumevajo o nalogah in poteh za njihovo reševanje.
K tem procesom sporazumevanja štejemo analizo in presojo problemske situacije, argumentacijo, kritiko, prekinitev razprave in glasovanje, priprave in odločanje ter preverjanje rezultatov; (b) k cilju usmerjeno izvajanje dogovorjenih operativnih nalog pomeni, da se učenci lotijo izbranih nalog in zanje prevzamejo odgovornost; in (c) solidarno ravnanje je posledica usklajenosti jezikovnega sporazumevanja in k cilju usmerjenega dela.
Usmerjeno je k skupnim prednostim in ne k osebnim koristim.
Vključuje sodelovanje, timsko delo in druge oblike učenja in poučevanja, vendar ne izključuje samostojnega dela; in (5) usmerjenost k rezultatom: aktivni pouk usmerja učitelja in učence k temu, da se dogovarjajo o rezultatih, ki naj bi jih dosegli pri pouku.
Rezultati učencem ponujajo priložnost, da ovrednotijo in dajo kritiko učnemu delu ter se hkrati identificirajo s svojimi dosežki.

Ker je pouk definiran kot organizirano, sistematično podajanje učne vsebine v šoli, naj bo aktivni pouk dinamičen, v njem naj se prepletajo in povezujejo tiste učne oblike in metode, ki omogočajo in spodbujajo miselno aktivnost učencev, samostojnost in globlje razumevanje učne vsebine (Bonwell in Eison, 1991, v Huffaker in Calvert, 2003; Marentič Požarnik, 2008; Štefanc, 2005).
Učitelj naj v aktivni pouk vključuje čim več didaktičnih iger, simulacij, produktivnega dialoga, problemskega pouka itd. (Marentič Požarnik, 2004a).

Številne raziskave zadnjih let (Bransford idr., 2000; Devetak in Glažar, 2010a; Ferk Savec, Sajovic in Wissiak Grm, 2009; Hofstein in Lunetta, 2004; Krnel, Družina in McCloughlin, 2011; Logar in Ferk Savec, 2011; Prince, 2004; Tarhan in Sesen, 2010; Tarhan in Ayar-Kayali, 2008) so potrdile, da utegneta biti trajnost in uporabnost znanj, ki so usvojena na aktivni način, pod določenimi pogoji kvalitetnejša, kot če so informacije zgolj privzete, ne pride pa do oblikovanja poglobljenega znanja.
Pokazalo se je tudi, da aktivni načini usvajanja znanja omogočajo razvoj znanja na višjih taksonomskih ravneh (Hein, 2012; Soltis, Verlinden, Kruger, Carroll in Trumbo, 2015; Tarhan in Sesen, 2013), transfer znanja pa je največji, kadar je aktivno učenje dopolnjeno z učiteljevo razlago, ki znanje pomaga uokviriti v širši kontekst (Bransford, Brown, Cocking, 2000, 2012).
Tako so npr. ugotavljali (Bransford idr., 2000), da učenci, ki z aktivnim raziskovanjem odkrijejo geometrijske pojme, to znanje znajo uporabiti v novih in netipičnih situacijah, medtem ko se učenci, ki so jim pojme razložili učitelji, formule pa so se naučili, v novih situacijah niso znašli in tožili, da "tega niso jemali pri pouku".

Velja poudariti raziskave, ki kažejo, koliko in na kakšen način se v slovenski šolski praksi uporabljajo različne možnosti za aktivno delo učencev pri pouku naravoslovnih predmetov in kako so na zahteve sodobne šole pripravljeni prihodnji učitelji.
Raziskava, ki sta jo opravili Ferk Savec in Wissiak Grm (2013) in je temeljila na opazovanju pouka kemije na vzorcu osnovnih šol, je pokazala, da učitelji kemije pri pouku relativno pogosto uporabljajo učne oblike, ki omogočajo aktivno delo učencev (povprečno 65 % časa v posamezni učni uri).
Pri tem so v opazovanih učnih urah najpogosteje uporabili: razpravo o izbranih temah v skupinah učencev; samostojno eksperimentalno delo učencev; aktivnosti učencev, ki temeljijo na igrah, rebusih, zgodbah, stripih, video posnetkih risank ali filmov; skupinsko delo učencev z modeli; igro vlog, izdelavo posterskih predstavitev v skupinah učencev.
Ob tem je pomembno poudariti tudi, da je iz rezultatov raziskav (npr. Ferk Savec, Devetak in Wissiak Grm, 2007) razvidno, da si učitelji naravoslovnih predmetov želijo izboljšati didaktično znanje za uporabo metod poučevanja, ki spodbujajo aktivno učenje.
V ospredje so postavili predvsem: samostojno eksperimentalno delo učencev in delo v parih; pripravo raziskovalnih nalog; projektno učno delo; uporabo informacijsko-komunikacijske tehnologije (IKT) za oporo aktivnemu učenju; terensko delo in igro vlog pri pouku.

1.1.2.2 Izkustveno učenje in izkustveni pouk 

V najširšem smislu je vsako učenje izkustveno, saj je učenje vsako progresivno spreminjanje posameznika na osnovi izkušenj.
Izkustveno učenje se je razmahnilo v zadnjih desetletjih kot odgovor na znanje, ki je zasnovano na knjigah in učiteljevi besedi.
Le-to pa razvija predvsem abstraktno simbolično znanje (Marentič Požarnik, 2000).

Izkustveno učenje je utemeljil David Kolb, ki tovrstno učenje pojmuje kot »proces, v katerem se ustvarja znanje s pretvorbo (transformacijo) posameznikove izkušnje« (Kolb, 1984, str. 38).
Pri tem je pomembno, da je posameznik aktivno vpleten v izkušnjo in hkrati razmišlja o njej (Kolb, 1984).

Vrsta literature obravnava različne vidike izkustvenega načina.
B. Marentič Požarnik (1992) opisuje, da je izkustveno učenje način, kako se povežejo teorija in praksa, izkustveno spoznavanje resničnosti in konkretna akcija in to ne glede na starost udeležencev (metode izkustvenega učenja se uporabljajo vse od vrtca do univerze in izobraževanja odraslih).
Walter in Marks (v Marentič Požarnik, 2000) sta mnenja, da se učenci najbolje naučijo, ko sami kaj naredijo, in izkustveno učenje pojmujeta kot zaporedje dogodkov z enim ali več učnih ciljev, ki terja aktivno vpletenost udeležencev na eni ali več točkah tega zaporedja.
Izkustveno učenje lahko opišemo kot proces refleksije posameznikove izkušnje, na podlagi katere nastane nov pogled in novo znanje (Marentič Požarnik, 2000).
Pri tovrstnem učenju torej igra bistveno in osrednjo vlogo celovita osebna izkušnja.
Iz izkušnje se človek dejansko nekaj nauči – pa ne le to, mora se znati naučiti in izkušnjo ob tem tudi povezovati z lastnim obstoječim znanjem (Marentič Požarnik, 2000).
Jank in Meyer (2006) izkušnje definirata kot »zaznave in doživetja, predelane v celovitem procesu usvajanja ob pomoči simboličnih oblik; na podlagi te predelave se pri posamezniku utrdijo v nove vzorce razumevanja in ravnanja in se izrazijo v stališčih posameznika« (str. 245).
Izkušnja ni rezultat bežnega spomina, temveč rezultat preteklega dejanja, ki simbolizira njegov pomen in hkrati predstavlja pomembno orientacijo v sedanjosti in prihodnosti ter učencu služi kot zavestna podlaga (Ivanuš Grmek in Hus, 2006).
Kolb (1984) poudarja, da pojmovanja otrok niso točno določene misli in da se preko izkušenj preoblikujejo.
Pojmi se tako pri izkustvenem učenju stalno spreminjajo skozi izkušnjo.

Izkustveno učenje je proces, ki poteka celo življenje.
Kolb (1984) razlikuje naslednje faze: (1) usvajanje znanja (poteka v času formalnega izobraževanja); (2) specializacija poklicnih oziroma strokovnih znanj (poteka v zgodnji odrasli dobi); in (3) integracija specialističnega znanja, ki ima širše vrednostne in socialne razsežnosti (ta faza omogoča, da posameznik spozna širši smisel usvojenega znanja; vsakdo ne doseže tega spoznanja).

Proces izkustvenega učenja je celosten in pri razumevanju sveta ne izključuje nobene spoznavne funkcije in poudarja pomen integriranega mišljenja, zaznavanja, čustvovanja in vedenja (Kolb, 1984).

Izkustveno učenje je le ena od strategij aktivnih oblik poučevanja, katerih skupna značilnost je, da izhajajo iz konstruktivistične teorije učenja, ki spreminja vlogo učitelja v pomočnika učencem pri gradnji in preverjanju veljavnosti njihovih lastnih znanstvenih modelov (Fosnot in Perry, 2005; Matthews, 2008).

Pri pouku, kjer je poudarjeno izkustveno učenje, učenci aktivno pridobivajo lastne izkušnje, ki jim pomagajo razumeti, osmisliti in usvojiti znanje (Plut Pregelj, 2005).
Rutherford (1993) opisuje svoje razmišljanje o izkustvenem načinu poučevanja naravoslovja kot o pristopu, kjer učenci rokujejo s stvarmi, o katerih se učijo – z rastlinami, s kamninami, z insekti, vodo, magnetnim poljem – in hkrati uporabljajo znanstvene pripomočke – ravnila, tehtnice, epruvete, termometre, mikroskope, teleskope, kamere, metre, računala.
Toda izkustveni pristop ne pomeni zgolj aktivnosti učencev, je tudi izziv intelektualni radovednosti in spodbuja k razmišljanju.
Lumpe in Oliver (1991) navajata tri dimenzije, ki so vključene v izkustveno učenje: (1) raziskovanje; (2) usmerjanje; in (3) eksperimentiranje.
Učenec pri učenju z raziskovanjem izvaja različne aktivnosti zato, da prihaja do zanj novih spoznanj.
Usmerjanje opredeljuje stopnjo vodenja in nadzora dela učencev.
Pri izvajanju nadzora nad delom učencev moramo paziti, da se izkustveno učenje ne izrodi v izvajanje eksperimentov po načelu "kuharskih receptov".
Takšno delo ne bo povečalo zmožnosti reševanja problemov.
Učenec z eksperimentiranjem preverja veljavnost odkritij z zasnovo nadzorovanih poskusov.

N. Golob (2006) še izpostavlja, da morajo biti pogoji za izkustveno učenje spodbujevalni: (1) učenje naj temelji na različnih zmožnostih učencev (na spoznavnih, čustvenih, socialnih); (2) učna vsebina naj bi bila povezana s konkretno življenjsko situacijo, kjer je to mogoče; (3) neposredna učna situacija naj bi bila za učence ugodna – kakovost medosebnih odnosov, razredna klima – sproščeni medsebojni odnosi, sodelovanje, ugodni prostorski pogoji – ustrezna opremljenost učilnic; in (4) doseči je treba izmenjavo položaja učitelja in učenca v aktivnostih pouka (oba naj sodelujeta).

Pomembno je, da izkustveno učenje omogočajo določena načela in metode, ki jih učitelj uporablja.
V Tabeli 2 so povzeta osnovna načela in metode izkustvenega učenja.

Tradicionalne učne metode, kot so razlaga, demonstracija in delo s tekstom, le delno vplivajo na izkustveno učenje.
Najvišji cilj tradicionalnih metod je le usvajanje sistematičnega abstraktnega znanja, osebne izkušnje in celovito doživljanje pa predstavljajo zgolj sredstvo za dosego tega cilja, medtem ko metode izkustvenega učenja upoštevajo, izzivajo in utrjujejo posameznikove izkušnje (Marentič Požarnik, 2000).

B. Marentič Požarnik (2008) glede izbire posamezne metode poučevanja še pojasnjuje, naj bo v prednosti tista, ki omogoča učencem, da doživijo svojo izkušnjo sveta in konstruirajo svojo podobo resničnosti s svojo dejavnostjo in odgovornostjo.

Učitelji v naših osnovnih šolah nekatere metode izkustvenega učenja uveljavljajo v obliki projektnega učnega dela, socialnih iger, naravoslovnih in kulturnih dni, mladinskih delavnic, šole v naravi ipd. (Marentič Požarnik, 2000).

Haury (1993) in Bruder (1993) opozarjata, da izkustvenega učenja ne smemo enačiti z učenjem na osnovi raziskovanja, saj izraza nista sinonima.
Pri učenju z raziskovanjem uporablja učitelj v razredu različne metode dela – razprave, laboratorijsko delo, predavanje in med njimi tudi izkustveni način – in vključuje razmišljanje, branje, pisanje ali raziskovanje, kar daje pomen izkustvu.

N. Golob (2006) predlaga, naj velik del poučevanja že v zgodnjem naravoslovju poteka v naravnem okolju, kjer lahko učenci pridobijo neposredno izkušnjo, jo povežejo z že znano izkušnjo, jo na novo osmislijo, reflektirajo in povežejo v znanje in uporabo.
Hkrati s tem dajemo učencem možnost, da ob čudenju nad naravnimi pojavi dosegajo stopnjo zadovoljstva in sreče.
Izkustveno učenje se je uveljavilo v sodobnem šolskem sistemu kot zelo primerna učna strategija (Godec, 2011; Marentič Požarnik, 2004b).
Uvajanje izkustvenega načina pri učenju naravoslovja spodbuja učenje, izboljšuje motivacijo za učenje, spodbuja pridobivanje in razvijanje eksperimentalnih in komunikacijskih spretnosti, spodbuja razvoj kritičnega razmišljanja in odločanja, razvija ustvarjalnost in pozitiven odnos do naravoslovja ter podpira razvoj bralne pismenosti pri učencih (Bobich, 2008; Doppelt, Mehalik, Schunn, Silk in Krysinski, 2008; Palmer, 2009; Vrtačnik in Janežič, 2011; Vrtačnik, Juriševič in Ferk Savec, 2010).

1.1.3 Sodobne strategije učenja in poučevanja naravoslovja (kemije)

Po mnenju nekaterih raziskovalcev (Vrtačnik, 2009; Vrtačnik idr., 2005) razvoj naravoslovnih kompetenc v sodobni družbi zahteva uveljavitev nove izobraževalne paradigme, ki temelji na prehodu od poučevanja k učenju in s tem prenaša procese pri pouku na učečega – uporabo aktivnega učenja.
Tudi Planinšič (2011) ugotavlja, da smo v zadnjem obdobju pri izobraževanju naravoslovnih predmetov priča premikom k bolj aktivnemu učenju in poučevanju.
Meni, da so na premike vplivale "notranje sile", kot sta prenova učnih načrtov in prenova mature, in "zunanje sile", to so npr. razvoj predmetnih didaktik doma in v svetu ter rezultati mednarodnih raziskav o dosežkih naših dijakov, kot so PISA, TIMSS in TIMSS Advanced.
Poleg tega se v slovenskem šolstvu preizkušajo različni novi pristopi v učenju in poučevanju.
Te novosti izhajajo tako iz lastne ustvarjalnosti učiteljev in drugih pedagoških delavcev kot iz prenosa tujih modelov v našo prakso.
V obeh primerih je potrebno praktično delo nadgraditi s teoretsko refleksijo, ki pomaga razumeti pozitivne ali tudi morebitne negativne učinke inovacij ter daje podlago za nadaljnji razvoj in uveljavitev novih pristopov.

Sodobni pristopi poučevanja naravoslovja, ki temeljijo na aktivnosti učenca in na samostojni konstrukciji znanja (raziskovalni pristop, eksperimentalna metoda, izkustveno učenje itd.), učencem omogočajo, da opustijo napačna pojmovanja in jih nadomestijo z novimi, ki so bliže znanstvenim »resnicam« (Chinn in Brewer, 1993b).
Taki pristopi omogočajo premik od razdrobljenega znanja k celostnemu razumevanju naravoslovnih pojmov in povezav med njimi (Tanner in Allen, 2005).

Učni načrti, nastali na taki osnovi, imajo za cilj globlje razumevanje manjšega števila ključnih pojmov, namesto konvencionalnega, širšega izbora vsebin iz bolj znanstvenega vidika (Pilot in Bulte, 2006).

V tej smeri so bili posodobljeni tudi slovenski učni načrti za osnovno šolo, v katerih so v ospredju cilji, usmerjeni v a) poznavanje, razumevanje in uporabo temeljnih naravoslovnih in kemijskih pojmov; b) uporabo ustrezne terminologije pri opisovanju pojavov, procesov in zakonitosti; c) iskanje, obdelavo in vrednotenje podatkov iz različnih virov; č) oblikovanje mnenj in stališč (občutljivost in kritični odnos do okolja); ter v d) razvijanje eksperimentalnih spretnosti in metod raziskovanja (Bačnik idr., 2011).
Izhodišče za prenovo učnih načrtov so postale konstruktivistične teorije znanja, najprej pri matematiki in naravoslovnih predmetih, kasneje pa tudi pri družboslovnih (Plut Pregelj, 2004).
Pristop, ki je v zasnovi konstruktivističen, se naslanja na problemsko zasnovane primere, kjer učenec svoje izkušnje navezuje na obstoječe znanje z namenom odkriti povezave za novo znanje.
Pomembno je, da se vzpostavi vzajemnost s svetom tako, da imajo učenci možnost raziskovati okolje in ravnati s predmeti ter se poglabljati v vprašanja in polemike (Bruner, 1979).

Omenjena prenova učnih načrtov se ni dotaknila le vsebinskih sklopov naravoslovnih predmetov, ampak tudi pristopov pri poučevanju le-teh.

B. Marentič Požarnik (2003) navaja, da so za naravoslovje najpomembnejši naslednji pristopi k poučevanju: (a) izkušenjski, (b) raziskovalni in (c) eksperimentalni.
Nekateri avtorji (Devetak, 2017; Ferk Savec idr., 2007b; Gilbert, 2006; Parchmann, Blonder in Broman, 2017; Pilot in Bulte, 2006; Vidic, Sajovec in Ferk Savec, 2007) navajajo še enega zelo pomembnih, to je uporaba konteksta pri poučevanju naravoslovja (kemije), pri katerem so naravoslovni (kemijski) pojmi povezani z življenjem.
Naravoslovje (kemijo) naj bi poučevali v kontekstu z družbeno pomembnimi temami, kot so npr. globalno segrevanje, tanjšanje plasti ozona, trajnostni razvoj in druge.
Pristop z uporabo konteksta je velikokrat nadgrajen z aktivnimi metodami usvajanja znanja, kot so projektno učenje, problemsko učenje, na aktivnostih osnovano učenje ter učenje z raziskovalnim pristopom (Abd-El-Khalick idr., 2004), katerih namen je kemijske pojme čim bolj osmisliti in jih povezati z že obstoječimi izkušnjami učencev.

Poleg že navedenega je pri poučevanju kemije ključno tudi, da v vseh stopnjah izobraževanja razvijamo razumevanje kemijskih pojmov in procesov na ravni delcev.
Raziskave na področju didaktike kemije (Barke in Wirbs, 2002; Devetak, 2005; Devetak idr., 2004; Gabel, 1993; Johnstone, 1982) kažejo, da je izhodišče za razumevanje kemijskih pojmov, in s tem tudi za poučevanje in učenje kemije, povezovanje in nadgrajevanje makroskopskih opažanj s submikroskopsko razlago in simbolnimi zapisi.
Izhajajoč iz narave znanosti kemije, temelji torej poučevanje kemije na opazovanju snovi in njihovih lastnosti ter opazovanju kemijskih reakcij in procesov na očem zaznavni, t. i. makroskopski ravni, ki jih skušamo razložiti na ravni delcev, na t. i. submikroskopski ravni.
Pri zapisovanju navedenega s kemijskim jezikom pa se srečamo še s t. i. simbolno ravnjo.
Po celotni vertikali izobraževanja je ta pristop osnovni pogoj za razvijanje naravoslovne pismenosti in naj bi se odražal v sodobnih naravoslovnih učnih načrtih in učbenikih.
Prvi je sistematično podal zveze med omenjenimi tremi ravnmi kemijskega pojma leta 1989 Alex Johnstone (Johnstone, 1989).
Kasneje je zveze med omenjenimi tremi ravnmi kemijskega pojma predstavil s t. i. trikotnikom treh ravni kemijskih pojmov (Johnstone, 1991 – Slika 3), v katerem označuje oglišča trikotnika kot makro, submikro in simbolno raven.

Slika 3. Johnstonov model; trikotnik trojne narave kemijskega pojma (Johnstone, 1991).

Johnstone (1991) še navaja, da je prav povezovanje različnih ravni predstavitev razlog, zakaj je kemija za mnoge zahtevna in slabo razumljiva.
Barke (2007) se pri poučevanju zavzema za poučevanje treh oglišč trikotnika enega za drugim: najprej makroraven, nato sledi uporaba strukturnih modelov na submikroravni ter na koncu uporaba kemijskih simbolov – simbolna raven.

Kasneje so t. i. kemijski trikotnik nekateri avtorji nadgrajevali tako, da so dodajali določene elemente, ki ponazarjajo še nekatere dimenzije kemijskih pojmov oz. njihovega učenja (Ferk Savec in Vrtačnik, 2007 – Slika 5; Mahaffy, 2004 – Slika 4), da bi celoviteje prikazali povezave med tremi ravnmi naravoslovnih pojmov.

Slika 4. Mahaffyjev model tetraedričnega (Mahaffy, 2004).

Slika 5. Nadgrajen Johnstonov model pristopa k poučevanju in učenju kemije (Ferk Savec in Vrtačnik, 2007).

Na osnovi analize različnih objavljenih modelov je Devetak (2005 – Slika 6) oblikoval t. i. STRP model, Model soodvisnosti treh ravni pojmov.
Ta model nazorno nakazuje vse elemente originalnega Johnstonovega modela ter njihove povezave, ki omogočajo učenje in s tem formiranje ustreznega mentalnega modela kemijskega pojma.
STRP model temelji na različnih teorijah učenja, kot so Paiviova dvojna kodna (Paivio, 1986), Mayerjeva SOI (Select, Organize, and Integrate) teorija smiselnega učenja (Mayer, 1996), Johnstonov model procesiranja informacij (Johnstone, Sleet in Vianna idr., 1994), kognitivna teorija multimedijskega učenja (Moreno in Mayer, 2000) ter Mayerjeva teorija učinkovitih ilustracij (Mayer, 1993).

Slika 6. Model soodvisnosti treh ravni naravoslovnih pojmov (STRP model) (Devetak, 2005).

Devetak, Vogrinc in Glažar (2010) so STRP model integrirali v t. i. model poučevanja in učenja kemije (Slika 7), v katerem se odraža kompleksnost izobraževalnega procesa kemije ter generacije učenčevega znanja kemijskih pojmov.

Slika 7. Model poučevanja in učenja kemije (Devetak, Vogrinc in Glažar, 2010).

Model prikazuje tudi pomen učiteljeve integacije trojne narave kemijskih pojmov s pomočjo ustrezenega izobraževalnega materiala in učnih pristopov v pouk ter s tem spodbuja učence pri oblikovanju ustreznih mentalnih modelov kemijskih pojavov.
Poleg tega model poudarja pomen socialnega konteksta učenja, ki se odraža v VAUK učnem pristopu, predstavljenem v poglavju 1.1.3.3 Vodeno aktivno učenje kemije – VAUK.

Za boljšo ponazoritev prehoda iz makroravni na submikroraven se zadnje čase ponekod uporabljajo t. i. mezoravni (Meijer, Bulte in Pilot, 2009), kjer se uporablja različne stopnje povečevanja snovi, dokler ne pridemo na raven molekul, atomov in ionov (submikroraven).
Na sliki 8 je na primeru neprebojnega jopiča prikazano, kjer se makro struktura jopiča povečuje tako, da prehaja na vedno manjše merilo, dokler se na koncu ne izolira posamezno vlakno umetne mase, iz katere je jopič, in se prikaže struktura molekule, ki vlakno sestavlja.

Slika 8. Predstavljene mezoravni strukture v povezavi z lastnostmi vlaken, iz katerih je stkan neprebojni jopič (prir. po Meijer idr., 2009).

Raziskave kažejo, da se vse preveč pri kemiji v šoli poudarja pomen simbolnih zapisov, ustreznih povezav med ostalima dvema ravnema pa učitelji ne vzpostavijo (Bunce in Gabel, 2002; Devetak in Glažar, 2007; Devetak in Glažar, 2010b; Eskilsson in Hellden, 2003; Gabel, 1999; Lythcott, 1990; Williamson in Abraham, 1995; Wu, Krajcik in Soloway, 2001).
Tak način poučevanja vodi učence v učenje brez razumevanja.
Spominsko znanje tako ni dovolj, saj le memoriziranje kemijskih simbolov, formul in enačb brez ustreznega razumevanja ne bi smel biti glavni cilj poučevanja kemije (Barke in Engida, 2001), hkrati pa tovrstno poučevanje kemije učencev ne spodbudi k njenemu učenju, saj ne vidijo uporabnosti kemijskega znanja.
Devetak in Glažar (2007) ob tem še dodajata, da enostavnega in pravilno oblikovanega opisa kemijske spremembe dijaki velikokrat niso zmožni zapisati ter da bi morali učitelji izoblikovati take izobraževalne strategije, da od dijakov ne bi zahtevali le učenja enačb na pamet, ampak bi poskušali poleg osmišljanja simbolnih zapisov nakazati tudi pomen besednega izražanja pri opisu kemijskih pojavov.

Žal je v praksi kljub izsledkom raziskav, ki kažejo v prid uporabe predstavitev na ravni delcev, uporabe modelov in razlage, ki temelji na medsebojnem povezovanju različnih ravni predstavitev, drugače, kot bi si želeli.
Devetak idr. (2004) poročajo, da večina slovenskih učiteljev pouka kemije ne zasnuje v smislu povezovanja med tremi ravnmi predstavitev; nanje se osredotočijo le pri pripravi dijakov na maturo.
So pa slovenski učitelji izrazili potrebo po pridobitvi dodatnega znanja, kako kemijski trikotnik vključevati v poučevanje (Ferk Savec idr., 2007a).

Barke in Wirbs (2002) pri kemijskem izobraževanju predlagata pristop, usmerjen v strukturo snovi, katerega bistvo je, da imajo učenci možnost ne le usvojiti z njimi povezano poznavanje pojmov, ampak z uporabo strukturnih modelov usvojiti tudi predstave o snoveh.
Tako sodi sposobnost uporabe modelov pri učenju in poučevanju kemije med ključne elemente kemijske vizualne pismenosti.
Vrsta raziskav kaže, da ima pravilna uporaba modelov pozitiven vpliv na razumevanje delčne narave snovi in njenih lastnosti ter priporočajo njihovo uporabo pri mnogih kemijskih vsebinah (Baker in George, 1998; Henderson in Liberatore, 1998; Tarazona in Saiz, 1998; Vrtačnik, 1999).
Nekatere raziskave so tudi potrdile, da uporaba molekulskih modelov poveča uspešnost učencev pri učenju kemije (Goodstein in Howe, 1978; Dori in Barak, 2001), pri čemer je potrebno opozoriti, da učenci vloge modelov pogosto na razumejo v celoti.
Ko uporabljamo modele kot pomoč pri razlagi oz. napovedovanju kemijskih sprememb, je treba vedeti, kaj lahko predstavimo z modeli atomov in molekul.
Model ne more v popolnosti predstaviti modeliranega predmeta, lahko nas celo zavede, če verjamemo, da se bo modeliran predmet obnašal tako, kot smo predvideli z modelom (Keenan, Kleinfelter in Wood, 1980).

V nadaljevanju so predstavljeni nekateri sodobni učni pristopi in strategije, ki jih učitelji kemije lahko uporabljajo v vsakodnevni šolski praksi.

1.1.3.1 Projektno učno delo 

Siebert (1999) poudarja stališče, da bi morali favorizirati metode reformne pedagogike, kot je projektna metoda, in sicer zato, ker omogoča lastno dejavnost in ker je bolj stimulativna kot metode sprejemanja informacij.
Tudi Buhn (1993) vidi vrednost uporabe pristopa projektnega učnega dela kot enega izmed celostnih didaktičnih pristopov, ki lahko v okviru predmetnega področja naravoslovja (biologija, kemija, fizika) prispeva k bolj interdisciplinarni obravnavi učnih pojmov, kar vodi do integriranega razumevanja kompleksnih pojmov pri učencih.

Ta oblika pouka je bila na začetku prejšnjega stoletja odsev novih pojmovanj in teženj po odpravi tradicionalnega pouka, pri katerem so v ospredju razlaga, demonstracija in delo s tekstom.
Utemeljitelja in najzaslužnejša predstavnika projektne metode sta J. Dewey in W. H. Kilpatrick (Poljak, 1959).
V skladu s potrebami nove dobe sta želela, da bi se učenci v šoli naučili samostojno in svobodno misliti.
Dewey še pojasnjuje, da je moč mišljenja v delovanju.
Eden najmočnejših motivov za oblikovanje in uvajanje projektne metode je bilo iskanje rešitev za odpravo predmetnega poučevanja, tj. uvajanje celostnega pouka.
Projekt je omogočil obdelavo širše teme, najpogosteje s skupnim reševanjem kakšnega življenjsko-socialnega problema.

V slovenski in tudi mednarodni strokovni literaturi ne najdemo enotnega izraza za projektno učno delo.
Nekateri ga označujejo kot metodo projekta, projektno delo ali kot projektni pouk, najpogosteje pa je uporabljen izraz projektno učno delo ali kratica PBL (angl. project-based learning, PBL).
Prav tako posamezni avtorji projektno učno delo različno definirajo.

Iz omenjenega širokega pojmovanja projektnega dela pri poučevanju in učenju izhaja tudi precejšnja pestrost pri navajanju značilnosti projektnega učnega dela oz. meril za njegovo opredelitev, pri čemer kljub skupnim točkam med posameznimi avtorji obstajajo bistvene vsebinske razlike.
Navajamo osem ključnih meril za projektno učno delo, ki jih je na osnovi primerjalne analize meril različnih avtorjev oblikovala Ferk Savčeva (Ferk Savec, 2010): (1) povezanost obravnavane tematike z izkušnjami učencev iz življenja; (2) interdisciplinaren pristop; (3) načrtovane in ciljno usmerjene aktivnosti, njihovi nosilci so učenci; (4) upoštevanje interesov, učnih stilov in sposobnosti učencev; (5) razvijanje medosebnih odnosov ter sposobnosti komuniciranja in sodelovanja; (6) težišče na učnem procesu; (7) odprtost učnega procesa; (8) pri ocenjevanju sta vrednotena izpeljava projektnega učnega dela in projektni izdelek.

Projektno učno delo kot pristop učenja in poučevanja je uveljavljeno že vrsto let in se uporablja na različnih vsebinskih področjih ter na vseh ravneh izobraževanja (Knoll, 1997).

Široka uporaba projektnega učnega dela se je najbolj uveljavila v zadnjih treh desetletjih, kar kažejo številne raziskave (npr. Fallik, Eylon in Rosenfeld, 2008; Koschmann, 2001; Krajcik in Blumenfeld, 2006; Krajcik, Blumenfeld, Marx in Soloway, 1994; Knoll, 1997; Ladewski, Krajcik in Harvey, 1994; Mozer, 2011; Špoljar, 1999; Thomas, 2000).

1.1.3.2 Učenje z raziskovanjem 

Učenje z raziskovanjem je nastalo kot posledica zavedanja, da šola ne more zagotoviti vsega znanja, ki ga učenci potrebujejo, medtem ko lahko zagotovi znanje, spretnosti in veščine za vseživljenjsko učenje.
Raziskovanje je torej eden izmed načinov pridobivanja informacij, pri katerem si učenci postavljajo lastna vprašanja ali ta vprašanja postavlja učitelj, učenci pa iščejo odgovore nanje.
V prvem primeru se učijo to, kar so si sami izbrali, v drugem pa področje raziskovanja določi učitelj.
Ne glede na to učenje temelji na aktivni vlogi učencev in poudarja aktivnost učencev kot raziskovalcev (Krnel, 2007).

V mednarodni literaturi zasledimo za učenje z raziskovanjem izraze, kot so: Inquiry-Learning, Inquiry-Based Learning (IBL), Science Inquiry, Inquiry-Based Science Education (IBSE), kar lahko povzamemo z naslednjimi izrazi: učenje z raziskovanjem, učenje naravoslovja z raziskovanjem, raziskovalno učenje naravoslovja oz. raziskovalni pouk naravoslovja.
Vsem različicam je skupno bistvo, da mora učenje z raziskovanjem temeljiti na aktivnem učenju in učenčevem samostojnem konstruiranju znanja (Holbrook in Rannikmäe, 2007).

Rocard idr. (2007) posebej izpostavljajo potrebo po uvajanju učenja z raziskovanjem (InquiryBased Learning – IBL) na področju naravoslovja (Inquiry-Based Science Education – IBSE) in matematike (problemsko učenje oz. Problem-Based Learning – PBL).
V svojih priporočilih so opozorili na pomen prehoda od deduktivnega k induktivnem pristopu pri poučevanju, ki dopušča več prostora opazovanju, eksperimentiranju in samoizgradnji znanja učencev ob ustreznem vodenju učitelja.

Pri načrtovanju tega procesa poučevanja (Holbrook in Rannikmäe, 2007) se je potrebno zavedati, da metoda »učenje z raziskovanjem« obsega številne aktivnosti učencev, med katerimi so najpomembnejše: (1) načrtovanje poteka raziskovanja; (2) predvidevanje pričakovanih rezultatov; (3) preverjanje spremenljivk v načrtu poteka raziskovanja; (4) načrtovanje potrebnih kemikalij in potrebščin za izvedbo načrtovanega eksperimenta; (5) spremljanje in zapisovanje meritev eksperimenta; (6) pisanje poročila o poteku raziskovanja; in (7) podajanje rezultatov raziskovalnega procesa.

Učenje z raziskovanjem (Bruner, 1979) je način poizvedovalnega učenja, ki raziskovanje in povezovanje znanja prepušča učencu.
Cilj učenja je boljše pojmovno znanje in lastno oblikovanje znanja, ki je lahko vodeno, problemsko, simulirano ali naključno.
Način dela spodbuja dejavno sodelovanje pri raziskovanju, zahteva samostojnost, odgovornost in ustvarjalnost.
Tako se učenci zavedajo svojih miselnih procesov, metod in strategij (Krnel, 2007) in hkrati spoznajo, da usvojeni pojmi in znanje temeljijo na neposredni izkušnji in spoznavnih dejstvih.
Nova znanja in spoznanja jim predstavljajo veselje in jih spodbujajo k nadaljnjemu raziskovanju.

Pri učenju z raziskovanjem se vsebine povezujejo z različnimi področji, raziskovanje pa moramo prilagajati starostni stopnji otrok.
Pri tem je pomembno, da učitelj svoje učence spodbuja k sistematičnemu opazovanju, zbiranju in razvrščanju izkušenj, postavljanju in preverjanju hipotez ter raziskovanju med opaznimi dejstvi in sklepi (Cenčič in Cenčič, 2002).

Učenje z raziskovanjem lahko izvajamo v okviru rednega pouka ali v različnih dejavnostih izven pouka.

Skvarč in Bačnik (2012) na temelju analize vrste raziskav s tega področja ugotavljata, da: (1) se učenci učijo bolj poglobljeno, ko znanje, usvojeno v razredu, vežejo na realne probleme (pri čemer pozornost usmerjajo tako na vsebino kot na proces učenja); (2) je učenje z raziskovanjem pomemben način razvijanja komunikacije, sodelovanja (vključuje različne oblike učenja od dvojic do skupin), kreativnosti in poglobljenega razmišljanja; (3) učenje z raziskovanjem temelji na dobro zasnovanem vrednotenju znanja in spretnosti učencev (z vodili za učence, kaj je dobro delo in učinkovito sodelovanje) ter pogostem formativnem vrednotenju; in (4) je uspeh učenja z raziskovanjem močno odvisen od znanja in spretnosti tistih, ki ga vpeljujejo, torej učiteljev, saj je v vseh vidikih učenja z raziskovanjem izkazana potreba po nudenju podpore (ang. scaffolding) učencem in konstantnem vrednotenju.

Krnel (2007) opredeljuje naslednje splošne cilje naravoslovja, ki jih uresničuje učenje z raziskovanjem: (1) širjenje znanja o naravi in procesih v njej: je najsplošnejši cilj naravoslovja in tvori jedro naravoslovnega znanja.
Med vsemi cilji je ta najmanj definiran in se pogosto spreminja, ker šolski kurikulum ne more obsegati vsega potencialno zaželenega znanja; (2) razvijanje opazovanja, formuliranja vprašanj in eksperimentiranja: so splošni cilji pouka naravoslovja in jih učitelji pogosto spregledajo in premalo upoštevajo: pri opazovanju se ustvari prostor za postavljanje vprašanj, kar vodi k odgovorom in razlagam; (3) razvijanje logičnega mišljenja na temelju dokazov: pri tem učenci razvijajo intuicijo, domišljijo, formalno logiko in strategije reševanja problemov; (4) razvijanje pojmov: raziskovanje omogoča primerno okolje za konstrukcijo in rekonstrukcijo pojmov.
Pojmi, ki nastanejo pri opazovanju in eksperimentiranju, so bolj povezani, trdnejši in bolj diferencirani.
Dokazi in podatki, ki jih učenci zberejo pri opazovanju, vodijo do konstrukcije novega pojma; in (5) sodelovanje pri znanstveni praksi: skupno prizadevanje sodelujočih pri raziskovanju ima posebno vrednost za pouk.
Udeleženci razvijajo in širijo znanje in komunikacijo.

Namen učenja z raziskovanjem je, da se približa pravemu znanstvenemu raziskovanju.
Temu namenu Krnel (2007) pripisuje dva razloga: (1) prvi izhaja iz teorije konstruktivizma, ki razlaga, da se znanje učenca konstruira (nastaja) v aktivnem procesu učenja – raziskovanju; in (2) drugi razlog je v dejstvu, da sodobni cilji učenja in poučevanja naravoslovja vodijo k naravoslovni pismenosti.
Ta pa omogoča, da se učenci aktivno vključujejo v današnjo tehnološko družbo.
Za takšen cilj morajo učenci razumeti ključne naravoslovne pojme, poznati dejstva, zmožnosti in omejitve današnje znanosti, svoje znanje uporabljati v vsakdanjem življenju, poznati načine in potek znanstvenega raziskovanja, vrednotiti in interpretirati ugotovljena dejstva in spoštovati naravno okolje.

Ker učenje z raziskovanjem predstavlja znanstveno raziskovanje, je učenec postavljen v aktivno vlogo raziskovalca.
Takšno raziskovanje se kaže pri postavljanju raziskovalnega vprašanja, oblikovanju hipotez, načrtovanju raziskave, testiranju hipotez in formuliranju odgovorov na zastavljeno vprašanje (Krnel, 2007).
Omenjene didaktične situacije dajejo učencu možnost, da raziskuje in išče odgovore na kompleksna problemska vprašanja (Ivanuš Grmek in Hus, 2006).
Učenje z raziskovanjem tako hkrati predstavlja sredstvo in cilj, proces in produkt.
Sredstvo vodi k razumevanju naravoslovnih pojmov, cilji pa vodijo k razumevanju narave naravoslovja in raziskovanju, kako naravoslovje in širša znanost delujeta (Krnel, 2007).
Takšne raziskovalne možnosti med učenci in učitelji razvijajo pozitivno sodelovanje, učitelj pa lahko natančneje spozna svoje učence raziskovalce.

Če učenje z raziskovanjem v naravoslovju usmerimo na eksperimentalno delo kot temeljno učno metodo, lahko govorimo o raziskovalno-eksperimentalnem učenju naravoslovnih predmetov.
V evropskem prostoru je na področju naravoslovnega izobraževanja v zadnjem obdobju (Rocard idr., 2007) posebno poudarjen pomen raziskovalno-eksperimentalnega učenja kot poglobitev oz. nadgradnja običajnega eksperimentalnega dela, ki naj pripomore k bolj kakovostnemu znanju naravoslovja.

V doktorski disertaciji izraz običajno eksperimentalno delo pomeni, da eksperimentalna dejavnost temelji na eksperimentalnem delu učencev, bodisi učenec eksperimentira sam bodisi v dvojici ali manjši skupini.

Učenci pri tem (Linn, Davis in Bell, 2004, v Rocard idr., 2007) raziskujejo domneve/hipoteze, iščejo informacije, konstruirajo modele, razpravljajo s sošolci in oblikujejo koherentne argumente in sklepe.

V Tabeli 3 so predstavljene bistvene razlike med običajnim eksperimentalnim delom (ki je že tradicionalno prevladujoča metoda pri pouku naravoslovnih predmetov) in raziskovalnoeksperimentalnim učenjem.

Raziskovalno-eksperimentalno učenje je procesno-ciljno usmerjeno, s poudarkom na razvijanju miselnih procesov, kreativnega in kritičnega mišljenja.
Pri tem učenci prek raznolikih aktivnosti spoznavajo znanstveni način razmišljanja in delovanja, od oblikovanja raziskovalnega vprašanja oz. problema, postavitve hipoteze, načrtovanja eksperimenta, opredelitve in kontrole spremenljivk, izvedbe eksperimenta, zbiranja dokazov (opažanj, meritev), urejanja in analiziranja rezultatov, pa vse do oblikovanja sklepov, preverjanja veljavnosti hipoteze in vrednotenja rezultatov.
Pri tem izgrajujejo znanje, ki omogoča vedno večjo stopnjo samostojnosti in inovativnosti pri raziskovanju, predvsem v smislu zastavljanja lastnih raziskovalnih vprašanj ter načrtovanja in izvedbe raziskave oz. eksperimenta, ki lahko vodi do odgovorov na ta vprašanja.
Tako poučevanje temelji na konstruktivizmu, upoštevanju razlik med učenci (v interesih, spoznavnih stilih, razvojni stopnji) in ustreznemu prilagajanju aktivnosti.
Učitelj pri načrtovanju in izvajanju dejavnosti izhaja iz predznanja učencev in izkušenj ter spremlja in usmerja spoznavni proces, povezovanje novih spoznanj s predhodno usvojenim znanjem ter spreminjanje obstoječih napačnih predstav.
Učenci so v vlogi aktivnih reševalcev problemov in ob tem konstruirajo svoje lastno znanje ter hkrati prevzemajo odgovornost za svoje učenje.

Vpeljevanje raziskovalno-eksperimentalnega učenja zahteva večjo stopnjo upoštevanja načela diferenciacije in individualizacije pri pouku.
Bolj kot so znanja kompleksna in na višji taksonomski stopnji kot so, bolj jih učenci usvajajo z različno dinamiko.
Učiteljeva vloga pri tem je, da zagotovi takšne učne situacije, v katerih lahko vsak učenec doseže največ in najbolje, kar zmore.
Velik delež osnovnošolcev zmore veliko, če le ima za to ustrezne možnosti (Skvarč in Bačnik, 2012).

Raziskovalno-eksperimentalno učenje je proces, v katerem učence postopno in sistematično prek raznolikih (eksperimentalnih) dejavnosti in izkušenj vpeljemo v metodologijo raziskovanja.
V začetku tega procesa naj bi učitelji vodeno in postopno vpeljevali učence v metodologijo raziskovanja (npr. spoznavajo, kaj so spremenljivke in kako zagotoviti pošten poskus), postopoma naj bi z eksperimentalnimi dejavnostmi v šoli učenci razvili določeno stopnjo samostojnosti in inovativnosti pri raziskovanju, predvsem v smislu zastavljanja lastnih raziskovalnih vprašanj ter načrtovanja in izvedbe raziskave oz. eksperimenta, ki lahko vodi do odgovorov na raziskovalna vprašanja, kar pa je treba v dejavnostih po celotni izobraževalni vertikali (od prvega do devetega razreda) smiselno in postopno načrtovati.
Skvarč in Bačnik (2012) pri tem še poudarjata, da vpeljevanje raziskovalnega pristopa ne pomeni, da naj bi vse vodene eksperimentalne vaje učencev (z natančno podanimi navodili za izvedbo) zamenjale raziskovalne aktivnosti.

Za dosego višje kakovostne ravni učenčevih raziskovalno-eksperimentalnih znanj in spretnosti v osnovni šoli je nujno potrebno dobro medpredmetno sodelovanje vseh učiteljev naravoslovnih (in drugih) predmetov po celotni vertikali v smislu po skupnem načrtovanju pristopov in dejavnosti, v okviru katerih bodo učenci pri posameznih predmetih v posameznem triletju razvijali raziskovalno-eksperimentalna znanja in spretnosti.
Pri tem je treba opredeliti, do kolikšne mere bodo učenci posamezna znanja in spretnosti (zlasti miselne spretnosti) usvojili na določeni stopnji izobraževanja (npr. v posameznem triletju).
Primer takega postopnega nadgrajevanja izbranih raziskovalno-eksperimentalnih znanj in spretnosti po triletjih osnovne šole je prikazan v Tabeli 4.

Prevladujoči trendi na področju naravoslovnega izobraževanja vključujejo večji poudarek na razvijanju raziskovalno-eksperimentalnega učenja, kar zasledimo tudi v posodobljenih učnih načrtih za naravoslovne predmete v osnovni šoli, ki so se začeli uvajati v šolskem letu 2011/12.
Bolj jasno so izpostavljena in opredeljena znanja in spretnosti, ki jih razvijamo pri raziskovalnoeksperimentalnem učenju tako v opredelitvi ciljev predmetov (splošnih in operativnih) kot tudi v standardih znanj.

Delež eksperimentalnega, posebej samostojnega dela učencev je pri naravoslovnih predmetih v osnovni šoli relativno nizek.
Eksperimentalno delo učencev se v glavnem izvaja skupinsko, vodeno, v skladu z natančnimi navodili.
Raziskovalno zasnovano eksperimentalno delo pri nas v praksi še ni dovolj zaživelo in učitelji navajajo, da s tovrstnimi načini dela nimajo veliko izkušenj (Ferk Savec idr., 2007a).

Poleg tega mnogi učitelji tudi menijo, da so pričakovanja, da bodo učenci izvajali raziskovalno zasnovane eksperimentalne dejavnosti v osnovni šoli, pretirana in nerealna, češ da gre za prekompleksna in prezahtevna znanja (Skvarč in Bačnik, 2012).

1.1.3.3 Vodeno aktivno učenje kemije – VAUK 

V zadnjih nekaj letih se v okviru različnih projektov v Sloveniji (Razvoj naravoslovnih kompetenc, PROFILES) uvaja v pouk naravoslovja (kemije) nov izobraževalni pristop, imenovan vodeno aktivno učenje kemije (VAUK).

Vodeno aktivno učenje kemije – VAUK je izobraževalni pristop k učenju in poučevanju kemije (Devetak in Glažar, 2010a), ki temelji na pedagoškeem pristopu, imenovanem Process Oriented Guided Inquiry Learning – POGIL.

POGIL temelji na zgoraj omenjenih smernicah učenja in poučevanja in so ga v ZDA prvotno razvili za poučevanje kemije.
Je izobraževalni pristop, katerega namen je v (1) razvijanju procesnih spretnosti (npr. sodelovanje in pisno izražanje); (2) učenju učne vsebine z raziskovanjem (Farrell idr. 1999, Hanson, 2007; Hanson in Wolfskill, 2000); in (3) razvijanju sodelovalnega dela – temelji na ugotovitvah, da poučevanje samo z govorjenjem učitelja za večino učencev ni dovolj, saj imajo učenci, ki so vključeni v interaktivno skupino vrstnikov, več možnosti za uspeh pri usvajanju novega znanja.
POGIL poudarja, da se učenci bolj poglobljeno z razumevanjem naučijo tiste vsebine, pri katerih imajo možnost, da se aktivno vključijo v proces učenja.
Pri tem razmišljajo o vsebini, ki se jo učijo ter se naučijo delati v skupini (običajno štirje učenci).
Svoje znanje konstruirajo z analizo podatkov in razpravo o pojmovanjih, povezanih z učno vsebino.
Razvijajo ustno in pisno komunikacijo ter timsko delo, saj učenje ni le memoriranje dejstev, ampak je interaktivni proces spreminjanja razumevanja pojmov in razvijanje specifičnih spretnosti posameznika.
Tako postanejo pojmi razumljivejši in učenci pridobijo tudi sposobnosti reševanja problemov.
Pri takem načinu dela učenci spoznajo, da je logično mišljenje, ki si ga razvijajo pri delu v skupini, pomemben vidik učenja in ne predstavlja le načina pridobivanja pravilnih odgovorov, ki se oblikujejo pri delu v skupini.
Pomemben je tudi vidik, da je znanje osebno, to pomeni, da imajo učenci večji interes za učenje, da razvijejo boljši odnos do vsebine, ki se jo učijo in imajo s tem možnost, da sami skonstruirajo razumevanje določenih pojmov, povezanih v smiselne celote.
POGIL aktivnosti tako oblikujejo učni krog v treh korakih (Farrell idr., 1999; Spencer, 1999): (1) raziskovanje; (2) spoznavanje pojmov z razumevanjem; in (3) uporaba naučenega v novih situacijah, in je nastal na podlagi raziskav kognicije (Abraham in Renner, 1986).
Konkretno to pomeni, da učenci celo šolsko uro aktivno delajo sami, njihovo delo je vodeno preko posebej pripravljenega učnega gradiva.

Ko so začeli uvajati POGIL pristop na univerzah, so bili profesorji in asistentje zelo zaskrbljeni, ne samo glede učinkovitosti tega pristopa, ampak tudi zaradi sprememb v načinu dela, ki jih POGIL prinaša.
A že po zaključku prvega semestra je postalo očitno, da je POGIL v primerjavi s tradicionalnim poučevanjem bolj učinkovit, ne samo za študente, temveč tudi za profesorje.
Profesorji so postali bolj sproščeni, saj so študentje prevzeli njihovo aktivno vlogo, študentje so bili navdušeni nad dosežki in izmenjavo izkušenj z vrstniki (Hanson, 2006).
Poleg boljših rezultatov, ki so jih dosegli ti študentje, vključeni v POGIL, Hanson in Wolfskill (2000) poročata, da so se študentje v večji meri udeležili POGIL delavnic in opravljali računalniško podprte domače naloge kot jih sicer.
Ugotovljeno je tudi, da okolje delovanja v skupini z uporabo raziskovalnih metod dela spodbuja učence in omogoča učitelju takojšnjo in stalno povratno informacijo o učenčevem razumevanju obravnavanih pojmov in njihovih povezavah – formativna evalvacija – ter o morebitnih napačnih razumevanjih (Hanson, 2007).

Čeprav so POGIL pristop prvotno razvili za poučevanje in učenje splošne kemije, ga uspešno uporabljajo tudi pri drugih disciplinah, saj so v različnih raziskavah potrdili pozitivne učinke POGIL izobraževalnega pristopa na znanje: v splošni kemiji (Chase, Pakhira in Stains, 2013; Farrell idr., 1999), organski kemiji (Chase idr., 2013; Hein, 2012; Schroeder in Greenbowe, 2008), fizikalni kemiji (Spencer in Moog, 2008), biokemiji (Minderhout in Loertscher, 2007), matematiki (Rasmussen in Kwon, 2007), celo pri anatomiji in psihologiji (Brown, 2010) ter farmaciji (Soltis idr., 2015).
Vredno je omeniti, da so študentje biokemije, ki so bili izpostavljeni POGIL pristopu, poročali, da so poleg boljšega in poglobljenega znanja s področja biokemije pridobili tudi zaupanje v sposobnosti reševanja novih problemov in spoštovanje do mnenj drugih.
Kot sta prepričana Minderhout in Loetscher (2007), jim bodo pridobljene veščine močno koristile tudi v prihodnosti v vsakdanjem življenju.
Chase idr. (2013) poročajo o vplivih POGIL pristopa na znanje in trajnost znanja, na odnos do kemije, samoučinkovitost v kemiji in odnos do učnega okolja, kateremu so bili izpostavljeni.
Rezultati kažejo malo ali nič vpliva na večino merjenih spremenljivk, kljub temu pa so opazni pozitivni trendi o uporabi POGIL pristopa v splošni in organski kemiji.

Čeprav POGIL zahteva veliko napora pri začetnem uvajanju učencev v tak način poučevanja, imajo njegove koristi in pridobitve tako za učence kot za učitelje neprecenljivo vrednost.
Določanje, ali je POGIL pristop uspešen za učenje in poučevanje pa ni odvisno samo od ciljev, ki jih postavi učitelj v razredu, ampak tudi od tega, kako opredeljuje uspeh.
Oboje pa se med učitelji lahko razlikuje (Hanson, 2006).

Čeprav ima VAUK osnovo v POGIL pristopu, so med njima tudi razlike (Devetak in Glažar, 2010a), in sicer v organizaciji in prilagoditvi POGIL načina na slovensko 45-minutno učno uro in v poudarku družbeno-naravoslovnega konteksta ali širšega konteksta, v katerega učna vsebina, ki jo VAUK učni modul obravnava, sodi.
Še ena pomembna razlika je, in sicer v eksperimentalnem delu, ki je vključeno v VAUK učni modul, ni pa značilno za POGIL.
Drugi segmenti POGIL in VAUK učnih modulov so podobni.

Sodelovalno učenje učencev je pri delu z VAUK vodeno s posebej pripravljenimi gradivi – VAUK učnimi moduli.
Ti so prilagojeni učiteljevemu delu v skladu s standardi in kompetencami, ki jih določa nacionalni kurikulum (Devetak in Glažar, 2010a).
V VAUK učnih modulih, ki obsegajo zaključeno učno vsebino, se učenci v skupini samostojno, ali po potrebi ob pomoči učitelja (s postavljanjem dodatnih vprašanja, ki usmerjajo proces mišljenja znotraj skupine, na katera pa učitelj ne odgovori), učijo izbrano vsebino.

Pri VAUK izobraževalnem pristopu sta vlogi učitelja in učenca drugačni kot pri tradicionalnem načinu poučevanja.
Učiteljeva vloga pri implementaciji VAUK učnih modulov je predvsem spremljanje učnega procesa, usklajevanje in usmerjanje aktivnosti učencev, zato da bodo ti dosegli postavljene cilje.
Pri tem je učitelj le usmerjevalec in nudi pomoč učencu v učnem procesu.
Če pri sodelovalnem delu v skupini učenci ugotovijo, da potrebujejo pomoč, vodja skupine pokliče učitelja in mu predstavi problem.
Učitelj ne pove rešitve problema, temveč zastavi dodatna enostavnejša vprašanja in jim s tem nakaže pot do rešitve.
Učitelj na tak način skuša usmerjati razmišljanje članov skupine.
Vsa vprašanja učitelja si zapisnikar zapiše, tako da jih člani skupine ponovno preberejo in nanje odgovorijo.
Na koncu vsakega modula učitelj vodi tudi razpravo med skupinami in povzame bistvene pojme, ki so jih učenci na novo spoznali.
Tak pristop učenja je v skladu z modelom poučevanja in učenja kemije, ki je predstavljen na Sliki 7 (več o tem v poglavju 1.1.3 Sodobne strategije učenja in poučevanja naravoslovja (kemije)), saj poudarja socialni kontekst učenja, poleg tega pa je uporabljen ustrezen učni material, s katerim delajo učenci.

Vsak učenec ima v skupini določeno vlogo in funkcijo, in sicer je lahko vodja, zapisnikar, poročevalec ali pa tehnik (Tabela 5).

Pomemben del VAUK pristopa je domneva, da bodo pri spoznavanju nove učne vsebine učenci z lastnim raziskovanjem prišli do novih informacij in s tem sami skonstruirali znanje določene vsebine.
Učenje z raziskovanjem, ki v tem kontekstu temelji na družbeno-naravoslovni situaciji, omogoča učencu razvijanje strategij za reševanje naravoslovnih problemov, ki so za družbo, v kateri živi, pomembni.

Tabela 5

Vloge in funkcije učencev pri delu z VAUK (prir. po Devetak in Glažar, 2010a)

Ima vlogo vodenja skupine tako, da vsi člani enakovredno sodelujejo v timskem delu, razpravah in iskanju rešitev problemov, postavljenih v učnih modulih.
Pri tem je pomembno, da je vodenje skupine demokratično.
Vodja skupine lahko vlogo bralca vprašanj dodeli tudi drugim članom skupine, tako da si to vlogo vsi člani izmenjujejo.

Še posebej natančno spremlja odločitve celotne skupine in poleg zapisovanja rešitev v delovne liste učnega modula zapisuje tudi morebitne druge ugotovitve timskega dela, ki bi lahko bile relevantne za proces učenja nove učne vsebine.
V primeru, da so prosili učitelja za pomoč, si skrbno in natančno zapiše vsa vprašanja, ki jim jih je učitelj zastavil, saj jim bodo zastavljena vprašanja pomagala pri iskanju rešitve problema.

Je tisti član skupine, ki na osnovi dela v skupini pripravi kratko poročilo, ki ga na koncu učne ure predstavi ostalim skupinam.
Poročilo naj vsebuje opis dela in rezultate, predvsem pa naj se v njem izpostavijo morebitne težave, na katere je pri delu naletela skupina in morebitne rešitve, ki jih je skupina ob tem oblikovala (le-te jim bodo morebiti pri nadaljnjem delu z VAUK učnimi moduli pomagale).

Ima vlogo vodenja aktivnosti z glasnim branjem vprašanj, na katera člani skupine v razpravi iščejo odgovore.

Za VAUK učne module je značilno, da imajo specifične dele (Tabela 6), ki si v določeni sekvenci sledijo skladno s šeststopenjsko Bloomovo taksonomijo, vodijo učenca skozi njo in oblikujejo učni krog v treh korakih (Farrell idr., 1999, Spencer, 1999), ki zajema (1) raziskovanje; (2) spoznavanje pojmov z razumevanjem; in (3) uporabo naučenega na novih situacijah ter je nastal na podlagi kognitivnih raziskav (Abraham in Renner, 1986).

Posamezni VAUK učni modul je zasnovan za približno 35 minutah dela učencev, kar mora učitelj upoštevati pri načrtovanju poteka učne ure.
Učitelj vsem učencem razdeli delovne liste z vsebino učnega modula.
Učenci najprej samostojno preberejo prvi del modula, od prvega (Naslov) do vključno osmega dela (Podatki in modeli).
Nato tehnik prebere prvo vprašanje v devetem delu (Ključna vprašanja) in z diskusijo ter ponovnim branjem dela Podatki in modeli člani razpravljajo in iščejo po njihovem mnenju najustreznejši odgovor na posamezno vprašanje.

Specifični deli VAUK učnega modula in njihov opis (prir. po Devetak in Glažar, 2010a)

Podan je kot problemsko vprašanje, ki se največkrat nanaša na konkretno situacijo v okolju, ki je učencu bolj ali manj poznana (družbeno-naravoslovni vidik).

V širšem kontekstu je predstavljena vsebina učnega modula, ki nakazuje možne odgovore na vprašanje, postavljeno v naslovu.

Učni cilji opišejo, kaj se bodo učenci naučili, in so povezani s cilji nacionalnega učnega načrta za kemijo in kompetencami, ki jih morajo učenci doseči.

Učitelj lahko predlagane učne dosežke uporabi za snovanje lastnih preizkusov znanja.

Podani so tisti pojmi oz. učne vsebine, ki so potrebne, da učenec razume nove pojme, modele in podatke, ki so zajeti v novem učnem modulu.
Navedeni so brez njihovih definicij.

Podani so tisti dodatni viri oz. literatura, kjer bodo učenci lahko našli potrebne dodatne informacije o obravnavani učni vsebini.

Pojmi, ki bodo za učence novi in ki se jih bodo naučili v učnem modulu, so navedeni brez njihovih definicij.

Ta del morajo učenci natančno prebrati in se o prebranem pogovoriti znotraj skupine.

Podajajo učno vsebino in omogočajo učencem iskanje odgovorov na vprašanja v naslednjih delih učnega modula.
Modeli v tem primeru ne pomenijo fizičnih modelov, submikropredstavitev ali kakšnih drugih modelov, s katerimi se v kemiji srečujemo, temveč modele, ki vodijo razmišljanje o novih pojmih in so lahko različne slike, tabele, simbolni zapisi in drugo.
Na osnovi teh modelov učenci spoznajo nove pojme in zakonitosti.
S to rubriko se v učnem modulu začne konkretno delo učencev.
V tem delu se tudi izvaja morebitno eksperimentalno delo po principu raziskovalno-eksperimentalnega učenja.

Odgovori na Ključna vprašanja zajemajo tiste informacije, ki jih lahko učenci najdejo v rubriki Podatki in modeli.
Ta vprašanja tako ponovno vodijo učence k natančnejšem branju in medsebojnemu pogovoru o vsebini, ki jo podaja rubrika Podatki in modeli.
Pri iskanju odgovorov na ključna vprašanja morajo učenci podatke analizirati in iskati povezave med njimi in sinteze ovrednotiti.
Na tak način učenci sami razvijajo višje kognitivne ravni.

Vprašanja vodijo učenca k raziskovanju pomembnih pojmov in povezav med njimi ter razvijajo njihovo razumevanje.

Enostavnejših primeri nalog, ki jih učenci znajo rešiti z na novo pridobljenim znanjem specifične učne vsebine.
To delo doprinese k razvijanju samozavesti učencev pri uporabi novega znanja.

Učenci z odgovori na serijo vprašanj znanje nadgradijo in sami ugotovijo, ali so razumeli vsebino, predstavljeno v učnem modulu.
Ta rubrika je namenjena predvsem procesu metakognicije in se nadaljuje v zadnjo, najzahtevnejšo fazo učenja, to je reševanje problemskih nalog.

Učenci morajo s pomočjo sinteze in evalvacije novega znanja, transfera znanja v nov kontekst in z uporabo specifičnih strategij, rešiti problem.

Zapisnikar pri tem zapisuje vse relevantne podatke in ugotovitve, ki jih učenci v skupini povedo.
Ko učenci oblikujejo odgovor, ga zapišejo na za to določeno mesto v delovnih listih.
Delo v skupini usmerjajo vprašanja.

Ko člani skupine odgovorijo na vsa Ključna vprašanja, na podoben način nadaljujejo reševanje drugih vprašanj iz delov od Naloge za vajo vse do Problemskih nalog, le da pri vsakem naslednjem delu vedno manj uporabljajo Podatke in modele in se vračajo k njim, kar je nakazano v Sliki 9. Vprašanja, ki so zajeta v delih od Ključnih vprašanj do Problemskih nalog, si sledijo tudi glede na stopnje zahtevnosti.
Učitelj spremlja delo učencev v skupinah in jim po potrebi pomaga (glej vloga učitelja).

Če učenci naletijo na težave pri iskanju odgovorov na vprašanja, si lahko pomagajo tudi z učbeniki ali uporabijo medmrežje.
Pri tem je pomembno, da ima vsaka skupina svoj računalnik in medmrežno povezavo ter da so učenci zmožni ovrednotiti pridobljene podatke na spletu z vidika strokovne neoporečnosti.
Pri tem jim je v pomoč učitelj.
Določeni VAUK učni moduli so lahko zasnovani tako, da morajo učenci pri iskanju odgovorov na Ključna vprašanja, pri reševanju Nalog za vajo in Problemskih nalogah, narediti tudi enostavne poskuse.
Pri tem je pomembno, da ima vsaka skupina učencev svoj set pripomočkov in kemikalij za izvedbo poskusov, ki jih pred izvedbo pouka pripravi učitelj.
Učenci v skupini izvajajo poskuse po navodilih, ki so zapisana na učnih modulih, ali sami zasnujejo preproste poskuse (na principu raziskovalno eksperimentalnega učenja) ter izpolnijo tabele z opažanji in s sklepi ter odgovorijo na vprašanja.
Na koncu učnega modula naj bi bili učenci zmožni rešiti problem, povezan z obravnavano učno vsebino.

Ko vse skupine končajo delo po približno 35 minutah, sledita 2 minuti za poročanje vseh skupin o morebitnih težavah pri delu.
Učitelj vodi proces poročanja in predlaga morebitne rešitve nastalih težav pri timskem delu.
Če učenci v predpisanem času ne opravijo vsega dela, povezanega z enim učnim modulom, nadaljujejo učenje pri naslednji učni uri, delo pa se konča s poročanjem in ponovitvijo novih pojmov ter povezav med njimi.

Proces metakognicije je tako pri POGIL kot pri VAUK pristopu učenja pomemben, saj omogoča, da se učenec zaveda procesa učenja skozi samorefleksijo, samoevalvacijo, samostojno načrtovanje in samoregulacijo izobraževalnega procesa (Devetak in Glažar, 2010a; Hanson, 2007).
Metakognicija ali sposobnost metaučenja v tem primeru pomeni, do katere mere znamo razmišljati o svojem učenju, ga spremljati, kontrolirati in krmariti (npr. proučitev, kaj učna naloga zahteva, ter načrtovanje in spremljanje procesa, ovrednotenje, koliko smo se naučili in ali moramo spremeniti način učenja) (Marentič Požarnik, 2018).

Pri oblikovanju VAUK učnega modula so pomembne naslednje komponente (Šket idr., 2012): (1) naslov naj bo družbeno orientiran in naj spodbudi zanimanje učencev za vsebino modula; (2) družbeno-naravoslovni scenarij, ki dodatno spodbudi interes učencev, naj stimulira razpravo; (3) učna vsebina naj vključuje kognitivno, proceduralno, personalno in družbeno komponento; (4) učenje naravoslovja z raziskovanjem – učenci naj bodo vključeni v iskanje odgovorov na raziskovalna vprašanja; in (5) zaključek modula mora vsebovati sposobnost sprejemanja družbeno-naravoslovnih odločitev na podlagi vsebine modula.

Slika 9. Potek dela z VAUK učnim modulom (Devetak idr., 2014).

Učitelj začne uvajati VAUK izobraževalni pristop tako, da ga najprej ustno predstavi učencem v razredu.
Predstavitev naj vsebuje natančen opis načina dela pri tovrstnem učenju, vseh specifičnih delov učnega modula, vključno s predstavitvijo pomena posameznega dela ter vlogo učitelja in učencev.
Ko so učenci enkrat seznanjeni s podrobnostmi VAUK izobraževalnega pristopa, jih učitelj razdeli v skupine (običajno) po štiri, v skupini pa si učenci samostojno ali z žrebom razdelijo vloge.
Tako predstavitev učitelj opravi samo prvič, ko se učenci srečajo z izobraževalnim pristopom VAUK.
Potem ko so se učenci prvič učili po VAUK izobraževalnem pristopu, podrobne predstavitve tovrstnega dela niso več potrebne, saj so vsi učni moduli sestavljeni na podoben način (Devetak in Glažar, 2010a).

V zadnjih nekaj letih je mogoče zaslediti prispevke o uporabi VAUK izobraževalnega pristopa pri pouku kemije v raznih projektnih poročilih, znanstvenih monografijah in prispevkih na strokovnih ter znanstvenih konferencah (npr. Devetak in Poznič, 2014; Kolbl, 2012; Kolbl in Devetak, 2012a, 2012b; Metljak, Pavlin, Slapničar in Devetak, 2014; Šket idr., 2012).

Največja promocija VAUK izobraževalnega pristopa se je udejanjila pri Projektu PROFILES.
Projekt je bil namenjen promociji poučevanja in učenja naravoslovja z raziskovanjem in je bil zasnovan na medsebojnem partnerstvu učiteljev in raziskovalcev.
Učitelji naravoslovja, biologije, kemije in fizike (v tretjem obdobju osnovne šole in v 1. ter 2. letniku srednje šole) so ob upoštevanju »filozofije« projekta razvili in uporabljali učno gradivo, s katerim se spodbuja problemsko zasnovan pouk z učenčevim raziskovanjem (Rannikmäe in Holbrook, 2012).

Nekatere VAUK učne module, ki jih učitelji lahko uporabijo v vsakdanji šolski praksi, so objavljene na spletni strani projekta.

Prvič sta predstavila VAUK izobraževalni pristop za učenje kemije v osnovni šoli Devetak in Glažar (2010a).
Od takrat najprej so se začeli prvi poskusi uvajanja inovativnega pristopa v pouk kemije, še prej pa seveda razvijanje VAUK učnih modulov.
Kolbl in Devetak (2012b) v prispevku predstavljata, kako razviti VAUK učno gradivo ter nakažeta, kje v učnem gradivu se vidi učni krog v treh korakih.
B. Šket idr. (2012) opisujejo pet pomembnih komponent, ki so pomembne pri oblikovanju VAUK učnega modula.
V nekaterih raziskavah (Metljak idr., 2014; Šket idr., 2012) se je izkazalo, da imajo učenci pri VAUK pristopu težave z bralno pismenostjo.
Pozitivne učinke uporabe VAUK izobraževalnega pristopa je mogoče zaslediti pri različnih kemijskih vsebinah: pri kemijskih reakcijah (Devetak in Poznič, 2014; Poznič, 2014); pri ogljikovodikih (Kolbl, 2012; Kolbl in Devetak, 2012a, 2012b), pri obravnavi reakcije nevtralizacije (Devetak, Križaj in Glažar, 2011) ter pri kislinah in bazah (Kolbl in Devetak, 2014; Šket idr., 2012).

Narejene so bile tudi študije o vplivu VAUK izobraževalnega pristopa na motivacijsko učno okolje.
M. Metljak idr. (2014) ugotavljajo, da so se pri merjenju motivacijskih komponent učnega okolja pri učencih eksperimentalne skupine (ki je bila izpostavljena VAUK pristopu) pred izvedbo VAUK modulov in po izvedbi drugega VAUK modula pojavile statistično pomembne razlike pri komponenti možnost učencev za sodelovanje.
Pri drugih (preostalih šestih) komponentah statistično pomembnih razlik ni bilo.
To pomeni, da imajo učenci ob učenju z VAUK učnimi gradivi večje možnosti sodelovanja in aktivnega formiranja lastnega znanja, kar je skladno s smernicami zagotavljanja, da imajo učenci možnost sodelovanja pri aktivnem pouku.
Podobne ocene motivacijskega učnega okolja je mogoče ugotoviti tudi pri posameznih predmetih (Ferk Savec in Devetak, 2013; Poznič, 2014).
J. Kolbl (2012) in Poznič (2014) še navajata, da so učenci izkazali visoko stopnjo situacijskega interesa do inovativnega načina poučevanja.

1.2 RAZUMEVANJE POJMOV IN SPREMINJANJE POJMOVANJ 

Otroci si na temelju lastnih izkušenj ustvarjajo interpretacijo naravnih pojavov in procesov.
Pojmi pri otrocih nastajajo najprej spontano, iz različnih osebnih izkušenj, vključno z lastnim opazovanjem in nekritičnim sprejemanjem razlag, ki jih prejmejo v domačem okolju, iz interakcij s sovrstniki in iz neustrezne uporabe znanstvenih izrazov v vsakdanjem življenju (Krnel, 1993; Tanner in Allen, 2005; Vigotski, 2010).
Tako imajo otroci pred vstopom v šolo že oblikovana določena pojmovanja bodisi o lastnem telesu bodisi o svetu, ki jih obdaja.
Taka pojmovanja se v času šolanja postopoma nadgrajujejo, saj je oblikovanje pojmov osrednja naloga pouka (Aebli, 1987).

Znanja in spretnosti začnemo torej graditi že zelo zgodaj, ko postavljamo temelje za razvoj vseh vrst pismenosti, tudi naravoslovne.
Izziv za učitelje zgodnjega naravoslovja je tako kultiviranje znanstvenega razmišljanja, vedoželjnosti, veselja do znanja in učenja ter notranjih vidikov motivacije (denimo interesov, vrednost znanja in učenja).
Pomembno je spodbujati učence, da razvijajo znanstveni način razlage (Acher idr., 2007, v Vrščaj, 2012), saj je uvajanje učenja z raziskovanjem že v zgodnjem naravoslovju najboljši način pouka naravoslovja (Battelli, 2014; Petek, 2012).

Smiselno učenje naravoslovja pomeni razumevanje pojmov in ne učenja na pamet.
Učenci, ki razvijejo poglobljeno razumevanje določenih pojmov, navadno izoblikujejo dobro povezane in hierarhično urejene pojmovne strukture v dolgotrajnem spominu, v nasprotju z zapomnjenjem izoliranim delnih informacij, ki niso strukturirane in ustrezno povezane v dolgotrajnem spominu (Novak, Mintzes in Wandersee, 1998).
Nekateri raziskovalci razumejo učenje novih pojmov bodisi kot integracijo v obstoječi okvir znanja (povečanje pojmovne strukture), bodisi kot temeljno reorganizacijo obstoječe pojmovne strukture z namenom uvrstitve novega pojma v okvir znanja (pojmovna sprememba) (Treagust in Duit, 2008).

V zadnjih dvajsetih letih je bilo objavljenih veliko raziskav, ki obravnavajo napačna in/ali nepopolna oz. alternativna razumevanja naravoslovnih pojmov (pojmovanja) učencev (Battelli, 2014; Battelli in Dolenc - Orbanić, 2011; Damanhuri idr., 2016; Devetak, Urbančič, Wissiak Grm, Krnel in Glažar, 2004; Devetak, Vogrinc in Glažar, 2009; Duit, 2006; Hoe in Subramaniam, 2016; Köse, Uşak in Bahar, 2009; Vilhar, 2009; Wenning, 2008; Yenilmez in Tekkaya, 2006).
Raziskovalci pogosto poudarjajo dejstvo, da imajo učenci ob začetku učenja naravoslovja že izoblikovan širok nabor pojmovnih struktur v svojem delovnem spominu o različnih pojavih.
Te se praviloma razlikujejo od znanstvenih razlag specifičnih naravoslovnih pojavov in so navadno kljub poučevanju zelo trdožive za spremembe (Chandrasegaran idr, 2008; Duit, 1999, Vosniadou, 2003).
Poleg tega obstoječa pojmovanja učencev o pojavih v veliki meri zaznamujejo njihovo nadaljnje učenje naravoslovja (Taber, 2008).
Že samo dokumentiranje napačnih pojmovanj učencev znotraj določene veje naravoslovja učiteljem in raziskovalcem poda informacije o lastnostih teh pojmovanj, vendar zgolj tovrstno početje ni dovolj za izboljšanje učenja naravoslovja.
Sama narava napačnih pojmovanj učencev zahteva skrbno zasnovano in izvedeno poučevanje, namenjeno učenju, pri katerem pride do spreminjanja že obstoječih morebitnih napačnih pojmovanj določenega naravoslovnega pojava (Vosniadou, Ioannides, Dimitrakopoulou in Papademetriou, 2001).
Zaradi pomena razumevanja mehanizma sprememb pojmovanj, glede njegovega potencialnega vpliva na poučevanje naravoslovja, se novejše raziskave osredotočajo na naravo sprememb pojmovanj (Treagust in Duit, 2008).
Poučevanje, ki cilja na spreminjanje pojmovanj, od učiteljev in učencev navadno zahteva precej časa in napora.
Iz tega razloga se zdi, da je trajnost znanstvenih pojmovanj učencev, ki se oblikujejo pri določenem pristopu poučevanja, odločilnega pomena pri razvoju novih znanstvenih pojmovanj (Georghiades, 2000).

Raziskovalce zlasti zanima, kako poučevanje in obstoječa pojmovanja učencev medsebojno vplivajo drug na drugega, in zadnje čase pozivajo k raziskovanju napredka pojmovanj (nadgradnja in/ali sprememba pojmovne strukture) na določenih vsebinskih področjih naravoslovja v določenem časovnem obdobju (Taber, 2008).
Teorijo sprememb v pojmovanjih so oblikovali Posner, Strike, Hewson in Hertzog (1982), deset let kasneje pa sta jo Strike in Posner (1992) dopolnila.
Teorija ima široko uporabnost in daje odlično osnovo za razmišljanje, ne samo za organizacijo pouka ampak tudi za izobraževanje učiteljev.
Pri formuliranju teorije so se avtorji naslonili na Kuhnovo zgodovinsko-sociološko teorijo, Piagetove razvojne pojme (asimilacijo in akomodacijo) ter na pojem Toulminove intelektualne ekologije (Toulmin, 1972), ki pojasnjuje povezanost pojmovnih sprememb in njihovo odvisnost od številnih dejavnikov, povezanih s posameznikovim osebnim življenjem na eni strani in zgodovinskostjo posamezne stroke in družbe na drugi.
Za izobraževalne namene so avtorji Toulminov pojem redefinirali kot pojmovno ekologijo, ki označuje skup vseh mogočih povezanih kognitivnih produktov, kot so analogije, metafore, vrednote, vsebine itd.
Osnovna domneva teorije je, da je usmerjanje učenja, pri katerem naj bi neustrezen pojem nadomestili z novim, širši problem, ki ga je potrebno reševati.
Ne gre samo za spreminjanje enega pojma, ampak za spremembo številnih, med seboj povezanih pojmov ter celotne pojmovne ekologije.

Teorija sprememb pojmovanj je normativni poskus opisa pogojev, ki jih je potrebno zagotoviti, da bi prišlo do nadomestitve starih organizirajočih pojmov z novimi.
L. Plut Pregelj (2004) navaja osem takih pogojev: (1) obstoječa pojmovanja (pojmi) morajo biti nezadovoljiva za učenca: do spremembe lahko pride samo takrat, ko se učenec zave, da so nefunkcionalna, torej je za uspeh prisiljen delati na drugačen način; (2) nova pojmovanja (pojmi) morajo biti za učence razumljiva: samo če bodo imela zanje nek minimalni smisel, se bodo ukvarjali z njimi.
Problem je tudi v tem, da novo pojmovanje ni samo kontraintuitivno, ampak pogosto tudi nerazumljivo.
Zato učenci ne razumejo, kaj dejansko pomeni novo pojmovanje, in še manj, kako bi izgledal nov svet, če bi bil le-ta resničen.
Novi pojem ne more nadomestiti nefunkcionalnega, dokler ga učenci ne osmislijo; (3) ni nujno, da je novi pojem resničen, mora pa biti vsaj na začetku verjeten za pojasnitev ali rešitev nekega problema.
Sprejem novega pojma je zahtevno delo prilagajanja in novega organiziranja z njim povezanih vsebin in pojmovanj ter celotne kognitivne strukture; (4) v primerjavi s starim znanjem mora novi pojem ponujati miselno "orodje", možnosti za reševanje drugih problemov, ne samo trenutnega; (5) neustrezni, napačni pojmi/pojmovanja imajo lahko različne pojavne oblike (jezikovno, slikovno) in stopnje razvitosti (od izdelanih teorij do zelo rahlega povezovanja sestavin in do popolnoma naključnih posameznosti) ter so prav tako sestavni del pojmovne ekologije; (6) pojmovna ekologija posameznika ne vsebuje samo kognitivnih, ampak tudi nekognitivne sestavine, kot so čustva, motivi, cilji, institucije, ki jim človek pripada.
Kognitivne in nekognitivne sestavine so močno povezane in imajo razvojni značaj; (7) pomembno je zavedanje, da učenci pri pouku in učenju ne rešujejo vedno nekega razumskega problema, ampak svoje praktične, čustvene in socialne probleme, ki z učno vsebino niso povezani, npr. ocene, strah pred starši, socialni položaj v razredu itd.
Čeprav z drugimi problemi ni neposredne zveze, pa imajo pomembno vlogo pri učenju; in (8) v procesu spreminjanja pojmov je posebno važno ugotavljanje neustreznih predstav in vzrokov zanje, ki niso samo neka trenutna stvar, ampak imajo lahko dolgo zgodovino.
Pogosto je težko spreminjati pojmovanja, če ne poznamo vzrokov, ki so jih povzročili, in razmer, ki jih ohranjajo.

Teorija pojmovnih sprememb nudi organizirajoč, celosten pogled na spreminjanje znanja in nam daje okvir, v katerem lahko razmišljamo, kako ukrepati, da bo prišlo do učenja.

Raziskovalci, ki spremljajo napredek učencev v določenem obdobju, uporabljajo izraze kot so učni napredek (learning progressions), poti učenja (learning pathways) ali poti razvoja pojmovanj (conceptual pathways).
Smith, Wiser, Anderson in Krajcik (2006) opisujejo vrste učnega napredka kot zaporedno bolj sofisticirane načine razumevanja določene teme, ki sledijo drug drugemu, ko učenci v določenem obdobju raziskujejo ter se učijo o določeni temi.
ReaRamirez (2008) piše, da učenci le redkokdaj razvijejo ciljni pojem v enem samem dolgem koraku.
V svojem napredovanju do ciljnega pojma pa izoblikuje več vmesnih pojmovanj.
Zaporedni prikaz idej od pojmovanja pred začetkom poučevanja do razvoja ciljnega pojma tako predstavlja pot učenja.
Scott (1992) je poti razvoja pojmovanj opisal kot »poti učenja, med katerimi učenci prehajajo pri razvijanju razumevanja na kateremkoli področju naravoslovja« (str. 221).

Ne glede na poimenovanje učnega napredka si raziskovalci o njem delijo podobna mnenja: (a) učni napredek se od učenca do učenca razlikuje glede na njegova obstoječa pojmovanja ali na več različnih dejavnikov (npr. kontekst, naloga in podpora), ki omogočajo preučevanje večih poti; in (b) učni napredek ni tesno povezan s kognitivnim razvojem, ampak ga v veliki meri oblikuje interakcija med poučevanjem in obstoječimi pojmovanji učencev (Adadan idr., 2010; Lehrer in Schauble, 2009; Rea-Ramirez, 2008; Scott, 1992; Smith idr., 2006; Stevens, Delgado in Krajcik, 2010).
Učni napredek, z upoštevanjem vrst vsebine, poučevanja in ocenjevalnih strategij, nudi učencem obetavne možnosti pri razvoju integriranih pojmovanj nekaterih temeljnih idej naravoslovja (Stevens idr., 2010).
Med drugim Duncan in Hmelo-Silver (2009) menita, da je učni napredek vezan na zgornje in spodnje sidro; zgornje sidro opisuje, kaj se od učencev ob koncu napredka pričakuje (npr. v dani študiji se navezuje na znanstveno razumevanje mnogovrstnega podajanja snovi), medtem ko spodnje sidro predstavlja predhodno znanje ali učenčevo stopnjo razumevanja, preden začne s procesom napredka.

Lehrer in Schauble (2009) poudarjata, da bi učni napredek moral opisovati učenje ob specifično izoblikovanim poučevanjem – drugače povedano, učni napredek naj prikazuje zgolj tisto, kar so učenci zmožni narediti v trenutnih pogojih poučevanja, ki pa ima za učenje dokaj nizka pričakovanja.
Še bolj specifično so Smith idr. (2006) poudarili, da je »razvoj razumevanja lastnosti snovi na ravni delcev zahteven proces, ki poteka postopoma in zahteva nekonvencionalno poučevanje« (str. 29).

Duncan in Hmelo-Silver (2009) menita, da je učni napredek že po svoji naravi zgolj hipotetičen.
Smith idr. (2006) so denimo predlagali pojem hipotetičnega napredka pri učenju za področje snovi in atomske ter molekularne teorije, osnovan na dostopnih raziskavah ter ponudili vzorec za oceno napredka pri učenju.
Obstajajo tudi druge študije, ki omenjajo hipotetičen napredek pri učenju na različnih področjih (Duncan, Rogat in Yarden, 2009; Stevens idr., 2010; Talanquer, 2018).
Duncan in Hmelo-Silver (2009) sta kljub temu poudarila potrebo po empiričnem raziskovanju razvoja pojmovanj učencev in učnega napredka na določenem področju.
V tem pogledu se zdi raziskovanje napredka učenja pomembno za razumevanje tega, kako določen poseg poučevanja in individualne razlike (npr. obstoječe znanje, intelektualne sposobnosti, interesi) skupaj vplivajo na razvoj znanstvenega razumevanja pojmov.

1.2.1 Razumevanje pojmov o kislinah, bazah in soleh 

Kisline, baze in soli je pomemben vsebinski sklop pri predmetu kemija, ki se poučuje na različnih stopnjah izobraževanja, od osnovne šole, srednje šole do univerze.
V Sloveniji se s tem sklopom učenci v osnovni šoli prvič srečajo v 8. oz. 9. razredu (13- oz. 14-letniki), ki ga v 2. letniku gimnazije (16-letniki) nadgradijo.
Ne glede na to se pojavljajo številna napačna razumevanja o kislinah in bazah, ki so bila pogosta vsebina raziskovanj.

Tako kot o drugih temah kemije številne študije poročajo o razumevanju pojmov o kislinah in bazah, kot tudi o napačnih pojmovanjih kislin in baz, v smislu njihove opredelitve ali lastnosti (Artdej, Ratanaroutai, Coll in Thongpanchang, 2010; Boz, 2009; Bradley in Mosimege, 1998; Cartrette in Mayo, 2011; Chiu, 2004; Cros, Chastrette in Fayol, 1988; Cros idr., 1986; Damanhuri idr., 2016; Demircioglu idr., 2005; Devetak idr., 2004; Devetak, 2005; Hand in Treagust, 1991; Kala, Yaman in Ayas, 2013; Nakhleh in Krajcik, 1994; Ross in Munby, 1991; Schmidt in Chemie, 1995; Sheppard, 1997, 2006).
Med skupne značilnosti napačnih pojmovanj raziskovalci uvrščajo nerazumevanje kislinske disociacije in ionizacije, stopnjo ionizacije in težave v matematični manipulaciji med pH-izračuni.
Med najpogostejše napačno razumevanje dijakov o elektrolitih na ravni delcev Devetak (2005) uvršča: (a) neločevanje kislin, baz in soli med seboj; in (b) nepoznavanje pojma jakost (moč) kislin.

Nekatere raziskave poročajo o mentalnih modelih kislin in baz, ki jih imajo učenci razvite (Bhattacharyya, 2006; Chiu, 2004; Cokelez in Dumon, 2009; Lin in Chiu, 2007; Lin in Chiu, 2010; McClary in Talanquer, 2011; Nakhleh, 1994).
Nakhleh (1994) ugotavlja, da še sedemnajstletniki težko razvijejo pravilni mentalni model kislin in baz, saj je z različnimi edukacijskimi strategijami, ki so jih uporabili učitelji pri poučevanju učne vsebine o kislinah in bazah, ta model ustrezno razvilo le 29 % intervjuvancev.
Nakhleh to povezuje z nepopolnim ali napačnim mentalnim modelom zgradbe snovi, kar vpliva na nadgradnjo znanja drugih vsebin.
Nussbaum (1992) zato poudarja, da morajo biti učitelji seznanjeni z napačnimi razumevanji nekega pojma.
Poznavanje napačnih razumevanj učencev nas mora motivirati za iskanje ustreznih edukacijskih strategij, ki bodo oblikovale ustrezne mentalne modele učencev o določenih naravoslovnih pojavih, ki so največkrat v nasprotju z njihovimi lastnimi pojmovanji.
Edukacijska strategija mora torej v učencu izzvati pojmovni konflikt predvsem tako, da se učenec skupaj s svojimi sošolci (delo v skupini, paru) seznani z že oblikovanimi lastnimi modeli in jih pri tem ustrezno korigira ter dopolni.
Preden učitelj uporabi ustrezno edukacijsko strategijo, mora imeti pravilno oblikovane lastne mentalne modele o pojavih, ki jih bo poučeval.
Zato morajo imeti bodoči učitelji možnost predstaviti svoje mentalne modele o določenem pojmu in jih tudi spremeniti, preden pričnejo s poučevanjem.
Le tak učitelj bo sposoben zaznati napačna razumevanja učencev in jih bo znal tudi pravočasno odpraviti (Valanides, 2000).

Raziskani so bili različni pristopi poučevanja in učenja v določenem časovnem obdobju, v katerih se je obširno raziskovalo učni napredek učencev o kislinah in bazah (Demircioglu in Cagatay, 2014; Demircioglu idr., 2005; Devetak idr., 2011; Hoe in Subramaniam, 2016; Karpudewan, Roth in Sinniah, 2016; Kolbl in Devetak, 2014; Nakhleh in Krajcik, 1993, 1994; Šket idr., 2012; Tarhan in Sesen, 2010, 2013; Yaman in Ayas, 2015).
Nakhleh in Krajcik (1993, 1994) poročata, da računalniško podprto laboratorijsko delo s pH-metri v primerjavi s tradicionalnimi poskusi s titracijami pozitivno vpliva na učenčevo razumevanje titracije.
Nekateri rezultati raziskav, narejenih v Sloveniji, kažejo, da ima VAUK pristop pozitivne učinke na učence glede razumevanja pojmov o kislinah in bazah (Kolbl in Devetak, 2014) ter o reakcijah nevtralizacije (Devetak idr., 2011; Šket idr., 2012).

1.3 SPOSOBNOST FORMALNO-LOGIČNEGA MIŠLJENJA IN UČENJE KEMIJE 

Raziskav v kontekstu naravoslovnega oz. kemijskega izobraževanja, kjer bi se ugotavljale povezave med določenimi psihološkimi teorijami in usvojenim znanjem, je malo (Gilbert idr., 2004), predvsem zato, ker je potrebno pri takih študijah sodelovanje med različnimi strokovnjaki.
Je pa, kot pravi Duit (2007), za učinkovito raziskovalno delo tovrstno sodelovanje smiselno.

Razvojna psihologija se danes ne ukvarja več le z raziskovanjem in opisovanjem značilnosti posameznih stopenj v razvoju človeka od rojstva do smrti, ampak je čedalje bolj zmožna pojasniti tudi mehanizme razvoja.
Čedalje več je znanega o tem, kako potekata razvoj in učenje.
S pomočjo novejših spoznanj razvojne psihologije je mogoče razložiti tako kompleksen proces, kot je učenje v realni šolski situaciji.
Ob upoštevanju teh dognanj je učenje in poučevanje učinkovitejše ter hkrati bolj prilagojeno otroku (Labinowicz, 1987, 2010; Piciga, 1995; Vigotski, 2010).

Glede na razvitost svojih intelektualnih sposobnosti lahko posameznik bolj ali manj učinkovito in kakovostno integrira novo znanje v že obstoječo mentalno strukturo.
Razvitost intelektualnih sposobnosti je s pomočjo kliničnih intervjujev intenzivno raziskoval švicarski psiholog Jean Piaget (Lawson, 1978, 1985, 1993).
Piaget je razvil teorijo o intelektualnem razvoju na osnovi t. i. mentalnih struktur.
Po Piagetu je mentalna struktura sestavljena iz sistema transformacij, ki omogoča človeku asimilirati realnost.
Kadar ni mogoče v obstoječo mentalno strukturo vgraditi nekega novega pojma, ki ga učeči se sprejema iz okolja, se mora mentalna struktura spremeniti.
Ta proces imenuje akomodacija.
Glavna značilnost teh procesov temelji na interakciji učečega se z objektom, ki ga želi spoznati, in s tem pride do spremembe sistemov transformacij, torej mentalnih struktur.
Razvoj mentalnih struktur je odvisen od razvitosti možganske skorje in se s starostjo spreminja, tako da starejši, kot so otroci, lažje sprejemajo abstraktnejše pojme.

Lastnosti mentalnih struktur določajo raven razvitosti intelektualnih sposobnosti posameznika.
Piaget je določil štiri ravni intelektualne razvitosti, in sicer: (1) senzorno-motorna raven (1,5 do 2 leti star otrok); (2) preoperacijska raven (prevladuje do 7. leta); (3) konkretno-operacijska raven (razvija se do 11. leta); in (4) formalno-operacijska raven (razvijati se prične pri starosti 11 do 12 let in se oblikuje končno v adolescenci).
Razvoj po fazah ne poteka sunkovito in stopničasto, ampak postopno, tako da v novi stopnji ostaja še precej ostankov stare.
Med posamezniki so v tempu razvoja velike razlike v tem, kdaj vstopijo v določeno novo fazo in kdaj dosežejo zrelost.

Če sledimo smernicam poučevanja glede na faze kognitivnega razvoja po Piagetu (Labinowicz, 2010; Woolfolk, 2002), lahko povzamemo naslednji fazi: (1) faza konkretnih operacij (7–11 let): učenec je sposoben rešiti konkretne probleme na logičen način; razume zakone konzervacije (mišljenje o tem, da nekatere značilnosti predmetov ostanejo enake kljub spremembi zunanjosti); sposoben je klasifikacije (razvrščanje predmetov po njihovih značilnostih) in seriacije (razvrščanje predmetov po velikosti); razume reverzibilnost (obojestranskost poteka, razmišljanje nazaj – od konca proti začetku).
Glede na značilnosti opisane faze je priporočljivo upoštevati naslednje smernice za poučevanje otrok, ki jih uvrščamo v obravnavano starostno skupino: (a) uporaba konkretnih pripomočkov, materialov, predmetov in vizualnih ponazoritev; (b) nudenje zahtevnejših priložnosti za manipulacijo z objekti in preizkušanje (poskusi); (c) uporaba kratkih in dobro strukturiranih besedil, ki omogočajo postopnost dela; (č) pojasnjevanje kompleksnejših pojmovanj z uporabo znanih primerov in primerov iz vsakdanjega življenja (socialna primerjava); (d) spodbujanje klasifikacije objektov na vedno zahtevnejših ravneh (primerjava različnih sistemov klasifikacije) ter (e) predstavitev in reševanje problemov, ki zahteva logično, analitično mišljenje (miselne uganke, divergentna in konvergentna vprašanja višje kognitivne ravni); in (2) faza formalnih operacij (11 let–odraslost): oseba je zmožna reševati abstraktne probleme na logičen način; pri mišljenju postaja bolj znanstvena, razvije skrb za socialne teme in svojo identiteto.
Priporočene smernice za poučevanje v tej fazi kognitivnega razvoja so: (a) nadaljnja uporaba konkretno-operacionalnih strategij poučevanja (konkretni obljekti in vizualni pripomočki, grafi, diagrami); (b) nudenje priložnosti za raziskovanje hipotetičnih vprašanj (z možnostmi izražanja stališč, pro in kontra argumenti, debatiranje o različnih socialnih temah, ki obravnavajo področje okolja, gospodarstva in zdravstva, izražanje osebnih vizij); (c) nudenje priložnosti za reševanje problemov in znanstveno sklepanje (skupinske diskusije, zasnova eksperimentov, utemeljevanje različnih (nasprotujočih si) pogledov in (č) upoštevanje širšega konteksta in širših pojmov pri utemeljevanju pojavov iz vsakdanjega življenja.

Zaključki nekaterih raziskav (npr. Bird, 2010; Devetak, 2005; Noh in Scharmann, 1997; Renner, 1979) kažejo dokaj slabo razvite sposobnosti formalno-logičnega mišljenja pri študentih.
Tudi Piaget je že leta 1966 poročal, da na konkretno-operacijski ravni ostane še 50 % študentov prvega letnika fakultete (Renner, 1979).
Isto ugotavlja tudi Bird (2010), kar 59 % študentov 1. letnika ne dosega formalno-operacijske ravni mišljenja.
Do drugačnih ugotovitev pa je prišel Devetak (2005), ki je v svoji raziskavi ugotovil, da ima kar 86,2 % dijakov (v povprečju starih 16 let) razvito formalno-logično mišljenje.
O nekoliko slabše razvitih sposobnostih formalno-logičnega mišljenja sta poročala še Noh in Scharmann (1997), ki navajata, da je le 1 % korejskih srednješolcev, v povprečni starosti 16,8 let, na stopnji konkretnih operacij, kar 30 % na prehodni stopnji razvoja in le 69 % jih ima razvito formalnologično mišljenje.

Veliko študij poroča o tem, kako razvite sposobnosti formalno-logičnega mišljenja vplivajo na kemijsko znanje.
Učenci z bolj razvitimi sposobnostmi formalno-logičnega mišljenja dosegajo na preizkusih znanja boljše rezultate (Abd-El-Khalick, 2004; Bayram in Comek, 2009; Bird, 2010; Devetak, 2005; Devetak in Glažar, 2010b; Stamovlasis in Tsaparlis, 2005; Stamovlasis idr., 2010).

Po drugi strani pa v raziskavah ugotavljajo, da so, neodvisno od ravni intelektualnih sposobnosti, učenci manj uspešni v reševanju problemov in nimajo ustreznega razumevanja kemijskih pojmov (Gabel in Sherwood, 1983; Lythcott, 1990), saj tako uspešni kot manj uspešni učenci sledijo pri reševanju problemov le naučenim algoritmom, kar pa nima nobene povezave z njihovimi intelektualnimi sposobnostmi (Lythcott, 1990).
Pri tem je potrebno izhajati iz dejstva, da je pospeševanje razvijanja mentalnih sposobnosti učencev odvisno tudi od deklarativnega in operativnega znanja, ki ju morajo učencem zagotoviti učitelji (Valanides, 1997).

Nekateri ljudje nikoli ne dosežejo stopnje formalno-logičnega mišljenja ali pa jo dosežejo razmeroma pozno.
Zato, kot pravi B. Marentič Požarnik (2010): »Pouk niti ob koncu osnovne šole niti v srednji šoli ne bi smel v celoti postati abstrakten, kot bi si to nekateri učitelji in pisci učbenikov želeli« (str. 143).

Učitelji morajo biti zmožni diagnosticirati in upoštevati mentalne sposobnosti učencev in glede na to prilagoditi pedagoški proces učenčevim sposobnostim in s tem ustrezno razvijati njihove miselne procese, kar je bistven cilj izobraževanja (Valanides, 1996, 1998).

1.4 SINTEZA TEORETIČNEGA DELA

V današnjem času učenje ni le proces sprejemanja in skladiščenja informacij, ampak pomeni izgradnjo osebnega smisla ob samostojnem in kritičnem razmišljanju, kjer ni pomembna samo količina, temveč tudi kakovost znanja.
Poudarek je na aktivnem učenju, ki pomeni uspešnejše učenje, saj učenci ob takšnem učenju rešujejo življenjsko pomembne probleme.

Učencem je za konstruiranje znanja z njihovo lastno aktivnostjo potrebno zagotoviti primerne didaktične razmere, ki vključujejo tudi učiteljevo poučevanje v sodobnem didaktičnem smislu.
Učiteljeva vloga v izobraževalnem procesu se iz poučevanja spreminja v izobraževanje, ki poleg posredovanja informacij obsega didaktično usmerjanje in usposabljanje učencev za samostojno iskanje in rabo virov, razvijanje in usvajanje kriterijev za presojo ustreznosti informacij, za analizo lastne aktivnosti in vrednotenje dosežkov, ki so posledica usvojenega znanja, za razvijanje interesa in potreb po novem znanju.
Tako učiteljeva vloga ni več usmerjena v učenčevo usvajanje in kopičenje (vsebinskega) znanja, temveč v pridobivanje informacij in na osnovi teh izgradnja kakovostnega znanja, razvijanje sposobnosti razumevanja, delovanja in vrednotenja.
Takšno vlogo učitelj lahko uresniči samo s kvalitetnimi medosebnimi odnosi, z didaktično komunikacijo in interakcijo z učenci ter s posredno vodeno samostojno aktivnostjo učencev.
Zelo pomembno je tudi poznavanje duševnega in telesnega razvoja ter individualnih razlik med učenci na področju učenja.
Znanje, ki ga učenci usvojijo v takih situacijah, je kakovostnejše in trajnejše od znanja, ki ga učenci usvojijo na tradicionalen način.
V zadnjem desetletju se na področju naravoslovja (in kemije) v okviru različnih projektov učencem skuša zagotoviti pester nabor dejavnosti in oblik dela, ki temeljijo na pripravi takšnih učnih situacij, takšnih gradiv in pripomočkov, ki učence spodbujajo k čim bolj samostojnemu raziskovanju (principov in zakonitosti, pravil, definicij, formul, razlag, interpretacij ...), obenem pa vplivajo tudi na izboljšanje njihovega interesa za učenje.
Ne glede na interes učencev za naravoslovje (in kemijo) različne študije še kažejo, da je razumevanje kemijskih pojmov statistično pomembno odvisno tudi od razvitosti sposobnosti formalno-logičnega mišljenja učencev.
Učenci, ki dosegajo višjo stopnjo formalno-logičnega mišljenja, dosegajo tudi na preizkusih znanja boljše rezultate.
Osnovno vprašanje, ki se učiteljem ob tem vedno znova zastavlja, je, kako oblikovati učno uro, s katero bi dosegli prav vse učence in jih spodbudili k učinkovitemu učenju.
Bogata raznolikost, s katero se srečujejo v razredu na eni strani, in vedno večja potreba po individualnem pristopu k posameznemu učencu na drugi, predstavljata za učitelje velik izziv.
Sprašujemo se, ali je mogoče ustvariti sistem učenja in poučevanja, ki bo deloval pri posamezniku in skupini hkrati.
Zaradi tega so potrebne nadaljnje raziskave, ki se osredotočajo na preučevanje ne samo ustreznih metodično-didaktičnih pristopov, ki omogočajo izrazitejši razvoj ustreznega razumevanja kemijskih, pa tudi širše naravoslovnih pojmov, ampak tudi na preučevanje vzorcev napredka pri razumevanju posameznega učenca pri različnih učnih vsebinah, ko so deležni določenega poučevanja (v tem primeru vodenega aktivnega učenja kemije).

1.5 RAZISKOVALNI PROBLEM IN HIPOTEZE 

Raziskovalna spoznanja kažejo, da se učenci največ naučijo in tudi izboljšajo učne strategije, če so sami aktivno vključeni v proces učenja in imajo možnost, da sami konstruirajo svoje znanje.
Pri tem je pomembno, da učenci med procesom učenja razvijejo take mentalne modele kemijskih pojmov, ki vsebujejo čim manj napačnih in nepopolnih razumevanj.
Vodeno aktivno učenje kemije (VAUK) je inovativen izobraževalni pristop, ki poteka v okolju, kjer so učenci aktivno vključeni v proces sodelovalnega učenja kemije.
Pri učenju z uporabo VAUK učnih modulov razvijajo mentalne modele pojmov z delom, ki ga učenci sami organizirajo in je tudi prilagojeno zmožnostim posameznika v skupini.
To delo temelji na bolj ali manj vodenih aktivnostih, temelječih na družbeno-naravoslovnih in kontekstualno zastavljenih problemih.
Učenci morajo za doseganje ciljev, zastavljenih v posameznih učnih modulih, s procesom raziskovanja na različnih stopnjah zahtevnosti oblikovati specifične zaključke.
Na osnovi dosedanjih raziskav o uporabi VAUK izobraževalnega pristopa se nakazuje potreba po vključevanju le-tega v vsakdanje kemijsko izobraževanje.

Osnovni raziskovalni problem se zato nanaša na pojasnjevanje vplivov inovacije poučevanja kemije – vodeno aktivno učenje kemije (VAUK) – na spremembo razumevanja pojmov o elektrolitih pri osnovnošolcih v 8. razredu ter trajnost pojmovnih sprememb.
Poleg tega so bili zasledovani vplivi izbranih neodvisnih spremenljivk (npr. sposobnost formalno-logičnega mišljenja, odnos do učenja kemije, sodelovalnega učenja in VAUK izobraževalnega pristopa) na spremembo razumevanja pojmov o elektrolitih.
Pomemben cilj je tudi zasledovanje poti razvoja pojmovanj učencev o elektrolitih pri poučevanju z VAUK v različnih časovnih presledkih (pred implementacijo inovacije in po njej) in oblikovanje ustreznih mentalnih modelov o tej vsebini.

Postavilo se je nekatera raziskovalna vprašanja:

(1) Kako VAUK pristop vpliva na učenčevo poglobljeno razumevanje pojmov o elektrolitih?

(2) Kako se pri učenju po VAUK pristopu pri učencih spreminja razumevanje pojmov o elektrolitih od začetka do konca implementacije te izobraževalne inovacije?

(3) Kakšen vpliv imajo izbrane neodvisne spremenljivke (sposobnost formalno-logičnega mišljenja) na spremembo razumevanja pojmov o elektrolitih pri tradicionalnem poučevanju in pri poučevanju z VAUK pristopom?

(4) Kako se spreminjajo interes učencev za učenje znotraj VAUK skupin, individualni interes in samopodoba za učenje kemije ter odnos do sodelovalnega učenja od začetka do konca implementacije te izobraževalne inovacije?

(5) Kakšne so poti razvoja pojmovanj o elektrolitih od začetka do konca implementacije te izobraževalne inovacije?

Na osnovi teh vprašanj se je postavilo naslednje hipoteze:

H1: Trinajstletniki, ki so izpostavljeni VAUK pristopu, kažejo po zaključku obravnave pojmov o elektrolitih statistično pomembno kakovostnejše razumevanje te vsebine kot učenci, ki so sodelovali pri tradicionalnem pouku.

H2: Trinajstletniki, ki so izpostavljeni VAUK pristopu, kažejo statistično pomembno trajnejše razumevanje pojmov o elektrolitih kot učenci, ki so sodelovali pri tradicionalnem pouku.

H3: Trinajstletniki z različnimi sposobnostmi formalno-logičnega mišljenja, ki so izpostavljeni VAUK pristopu, kažejo po zaključku obravnave pojmov o elektrolitih statistično pomembne razlike v razumevanju te vsebine.

H4: Trinajstletniki z različnimi sposobnostmi formalno-logičnega mišljenja, ki so izpostavljeni VAUK pristopu, kažejo statistično pomembne razlike v trajnejšem razumevanju pojmov o elektrolitih.

H5: Trinajstletniki z manj razvitim formalno-logičnim mišljenjem, ki so izpostavljeni VAUK pristopu, kažejo po zaključku obravnave pojmov o elektrolitih statistično pomembno kakovostnejše razumevanje te vsebine kot učenci z manj razvitim formalno-logičnim mišljenjem, ki so sodelovali pri tradicionalnem pouku.

H6: Trinajstletniki z manj razvitim formalno-logičnim mišljenjem, ki so izpostavljeni VAUK pristopu, kažejo statistično pomembno trajnejše razumevanje pojmov o elektrolitih kot učenci z manj razvitim formalno-logičnim mišljenjem, ki so sodelovali pri tradicionalnem pouku.

H7: Trinajstletniki z bolj razvitim formalno-logičnim mišljenjem, ki so izpostavljeni VAUK pristopu, kažejo po zaključku obravnave pojmov o elektrolitih statistično pomembno kakovostnejše razumevanje te vsebine kot učenci z bolj razvitim formalno-logičnim mišljenjem, ki so sodelovali pri tradicionalnem pouku.

H8: Trinajstletniki z bolj razvitim formalno-logičnim mišljenjem, ki so izpostavljeni VAUK pristopu, kažejo statistično pomembno trajnejše razumevanje pojmov o elektrolitih kot učenci z bolj razvitim formalno-logičnim mišljenjem, ki so sodelovali pri tradicionalnem pouku.

H9: Trinajstletniki, ki so sodelovali pri VAUK pristopu, kažejo po zaključku obravnave učne vsebine o elektrolitih statistično pomembno bolj pozitivna individualni interes in učno samopodobo do učenja kemije kot pred začetkom obravnave te vsebine.

H10: Trinajstletniki, ki so izpostavljeni VAUK pristopu, kažejo po zaključku obravnave učne vsebine o elektrolitih statistično pomembno bolj pozitiven odnos do sodelovalnega učenja kot pred začetkom obravnave te vsebine.

H11: Trinajstletniki, ki so deležni VAUK izobraževalnega pristopa, kažejo po zadnjem VAUK učnem modulu statistično pomembno večji situacijski interes za učenje kemije kot po prvem in četrtem VAUK učnem modulu.

V doktorski disertaciji je izraz tradicionalen pouk kemije razumljen kot transmisijsko in snovno-ciljni pristop, kjer prevladujeta učiteljeva razlaga in delomstracijski eksperimenti ter pri katerem učitelj lahko uporablja tudi IKT.

2 METODA

Metoda dela združuje kvantitativni in kvalitativni raziskovalni pristop.

Z uporabo kvantitativnega raziskovalnega pristopa, pri čemer je bila uporabljena kvazieksperimentalna metoda pedagoškega raziskovanja (Sagadin, 1991; Stuart in Rubin, 2008), je bila proučena učinkovitost inovacije – VAUK učnega pristopa – za doseganje ciljev učnega načrta kemije pri vsebini o elektrolitih v osnovni šoli.
Za ugotavljanje poti razvoja pojmovanj učencev o elektrolitih je bila uporabljena kvalitativna metoda znanstvenega raziskovanja, znotraj katere je bila izvedena kvalitativna vsebinska analiza (Mesec, 1998).

2.1 UDELEŽENCI

Vzorec tako pilotne kot glavne raziskave predstavljajo učenci 8. razreda osnovne šole, v povprečju stari 13 let.

V pilotni študiji je sodelovalo 92 učencev iz štirih osnovnih šol, 3 osnovne šole iz pomurske in ena osnovna šola iz osrednjeslovenske regije.

V drugem, glavnem delu raziskave, je sodelovalo 383 učencev iz dvanajstih osnovnih šol iz geografsko in bivalno (mestnih, primestnih, podeželskih) mešanih območij Slovenije, od tega 182 učencev v eksperimentalni (ES) in 201 učenec v kontrolni (KS) skupini (Tabela 7).

Pri zbiranju kvalitativnih podatkov, kjer se je pojasnjevalo poti razvoja pojmovanj učencev o elektrolitih, je sodelovalo 15 učencev iz ene osnovne šole – pomurska regija, ki so bili izbrani glede na spol, povprečno oceno pri kemiji in sodelovanje pri pouku.
Izbor učencev za kvalitativno zbiranje podatkov sta skupaj pripravili raziskovalka in učiteljica kemije, ki je te učence poučevala.

2.2 MERSKI INŠTRUMENTI

Pri zbiranju kvantitativnih podatkov so bili uporabljeni naslednji inštrumenti:

- Preizkusi znanja: (1) predpreizkus znanja (PrePZ); (2) preizkus znanja o elektrolitih (PZE); (3) 1. pozni preizkus znanja o elektrolitih (1. PoPZE); (4) 2. pozni preizkus znanja o elektrolitih (2. PoPZE);

- test formalno-logičnega mišljenja (TOLT);

- vprašalniki, pripravljeni v e-okolju: (1) vprašalnik o odnosu do sodelovalnega učenja (SAGE); (2) vprašalnik o odnosu do kemije (OK); (3) vprašalnik o izvedbi učne ure kemije (IK).

Pri zbiranju kvalitativnih podatkov je bil uporabljen polstrukturiran intervju.

2.2.1 Preizkusi znanja 

2.2.1.1 Predpreizkus znanja (PrePZ)

Naloge predpreizkusa znanja (Tabela 8) preverjajo osnovno kemijsko znanje ter poznavanje in razumevanje nekaterih kemijskih pojmov, ki so potrebni za razumevanje vsebinskega sklopa o elektrolitih.
Poleg tega dve nalogi preverjata predznanje učencev o kislih snoveh in nekaterih kislinah.
Idejni vir za naloge v predpreizkusu znanja so naloge iz NPZ za kemijo ter učni načrt za kemijo v osnovni šoli.

Predpreizkus znanja je obsegal šest nalog, od tega pet nalog odprtega tipa in eno nalogo izbirnega tipa.
Večina nalog je imela podnaloge – 1. naloga (podnalogi 1. a , 1. b); 2. naloga (podnaloge 2. a, 2. b, 2. c); 5. naloga (podnaloge 5. a, 5. b, 5. c); 6. naloga (podnaloge 6. a, 6. b, 6. c, 6. d, 6. e).
Na predpreizkusu so učenci lahko dosegli največ 27 točk.

Naloge so bile razvrščene tudi glede na Bloomove kognitivne kategorije zahtevanega znanja za rešitev posamezne naloge (Priloga 5 – Specifikacijske tabele).

Za predpreizkus znanja so izračunani indeksi težavnosti (It), razločljivosti (diskriminativnosti) (Id) (Tabela 8) in zanesljivosti (koeficient Cronbach ߙ).

Vse naloge so glede težavnosti znotraj priporočenega območja, priporočena mejna vrednost indeksa težavnosti je med 0,10–0,90 (Pallant, 2010).
V celoti je težavnost predpreizkusa znanja sprejemljiva, saj ne vključuje nalog z neprimerno težavnostjo.
Indeks težavnosti celotnega predpreizkusa je 0,49.

Pričakovano najlažja naloga je bila 3. naloga, pri kateri so morali učenci navesti vsaj dva kisla prehranska izdelka, najtežja pa podnaloga 6. e, ki je zahtevala tudi največ razmisleka.
Pri tej nalogi je bilo treba narisati delce v vodni raztopini soli in ob tem oblikovati še legendo.

Indeks razločljivosti ločuje uspešnost reševanja zahtevnejših nalog od manj zahtevnih s primerjavo reševanja glede na uspešnost pri celotnem preizkusu.
Naloge z višjo vrednostjo bolje razločujejo med slabšimi in boljšimi učenci.
Sprejemljive so naloge z indeksom, večjim od 0,2 razločljivostne točke (Pallant, 2010).
Na predpreizkusu so bile vse naloge nad priporočenimi vrednostmi določila.
Med nalogami predpreizkusa je bila večina nalog zelo dobro razločljivih (Id > 0,4), ena podnaloga (1. b) je bila srednje (0,3 < Id <0,4) in ena (podnaloga 1. a) slabo (Id < 0,3) razločljiva.

Koeficient Cronbach ߙ kot koeficient notranje skladnosti za predpreizkus znaša 0,79, kar kaže na sprejemljivo zanesljivost predpreizkusa.

Objektivnost izvedbe predpreizkusa se je zagotovilo z ustreznimi prostorskimi pogoji, uvodnimi pojasnili sodelujočim, natančnimi navodili za reševanje ter čim objektivnejšim kriterijem vrednotenja rešitev.
Poleg tega so bile zahteve objektivnosti izvedene v naslednjih fazah: (1) pri reševanju predpreizkusa: učenci so imeli na voljo eno šolsko uro za reševanje, vendar so v večini primerov prej zaključili z reševanjem, kot je bilo časa na voljo; in (2) pri vrednotenju: vrednotenje rešitev je bilo enoznačno za vse skupine.
Za odgovore na odprta vprašanja je bil oblikovan kodirnik, s katerim je bil poenoten način opredeljevanja pravilnega odgovora.

Vsebinsko veljavnost predpreizkusa znanja sta opravila strokovnjaka s področja kemijskega izobraževanja, raziskovalec na področju kemijskega izobraževanja z doktoratom s področja ter učiteljica kemije s 34 leti izkušenj s poučevanjem kemije v osnovni šoli.
Podala sta pripombe na vsebinski in slovnično-pomenski ravni.
Mnenja in pripombe so bili z vsakim posameznim strokovnjakom prediskutirani in ustrezno vneseni v končno obliko PrePZ.

2.2.1.2 Preizkus znanja o elektrolitih (PZE)

Naloge preizkusa znanja preverjajo novo usvojeno kemijsko znanje o elektrolitih.
Idejni vir za naloge v preizkusu znanja so naloge iz NPZ za kemijo ter učni načrt za kemijo v osnovni šoli.

Preizkus znanja je obsegal devet nalog (Tabela 9), od tega dve nalogi odprtega tipa, tri naloge izbirnega tipa, dve nalogi povezovanja in tri kombinirane (izbirne – odprte, izbirne – povezovalne) naloge.
Nekatere naloge so imele podnaloge – 7. naloga (podnaloge 7. a , 7. b, 7. c, 7. d, 7. e, 7. f); 8. naloga (podnaloge 8. a, 8. b, 8. c); 9. naloga (podnaloga 9. a).
Pri nekaterih nalogah je bila potrebna dodatna utemeljitev glede odločitve pravilnega odgovora.

Na preizkusu so učenci lahko dosegli največ 43 točk.

Naloge so bile razvrščene tudi glede na Bloomove kognitivne kategorije zahtevanega znanja za rešitev posamezne naloge (Priloga 5 – Specifikacijske tabele).

Za preizkus znanja so izračunani indeksi težavnosti (It), razločljivosti (diskriminativnosti) (Id) (Tabela 9) in zanesljivosti (koeficient Cronbach ߙ).

Vse naloge so glede težavnosti znotraj priporočenega območja, med 0,10–0,90 indeksne točke.

V celoti je težavnost predpreizkusa znanja sprejemljiva, saj ne vključuje nalog z neprimerno težavnostjo.
Indeks težavnosti celotnega preizkusa je 0,64.
Pričakovano najslabša je bila zadnja podnaloga, ki je bila po vsebini enaka nalogi iz predpreizkusa, ki je prav tako imela dokaj nizko indeksno vrednost.

Po določilu razločevanja so sprejemljive vse naloge preizkusa znanja.
Skupno je večina nalog dobro razločljivih (Id < 0,4), le 2. in 5. naloga sta slabo razločljivi (0,2 < Id < 0,3).

Koeficient Cronbach ߙ kot koeficient notranje skladnosti za preizkus znaša 0,88, kar kaže na sprejemljivo zanesljivost preizkusa.

2.2.1.3 1. pozni preizkus znanja o elektrolitih (1. PoPZE)

Naloge 1. poznega preizkusa znanja preverjajo usvojeno kemijsko znanje o elektrolitih po preteku enega meseca usvajanja tega učnega sklopa.
Idejni vir za naloge v preizkusu znanja so naloge iz NPZ za kemijo ter učni načrt za kemijo v osnovni šoli.
1. PoPZE je po vsebini in težavnosti podoben preizkusu znanja o elektrolitih (Priloga 2 – Specifikacijske tabele).

1. pozni preizkus znanja je obsegal sedem nalog (Tabela 10), od tega tri naloge odprtega tipa in štiri kombinirane (izbirne – odprte, izbirne – povezovalne) naloge.
Nekatere naloge so imele podnaloge – 1. naloga (podnaloga 1. a); 4. naloga (podnaloge 4. a, 4. b, 4. c); 5. naloga (podnaloge 5. a, 5. b, 5. c, 5. č, 5. d), 6. naloga (podnaloge 6. a), 7. naloga (podnalogi 7. a, 7. b).
Pri nekaterih nalogah je bila potrebna dodatna utemeljitev glede odločitve pravilnega odgovora.
Na 1. poznem preizkusu so učenci lahko dosegli največ 46 točk.

Naloge so bile razvrščene tudi glede na Bloomove kognitivne kategorije zahtevanega znanja za rešitev posamezne naloge (Priloga 5 – Specifikacijske tabele).

Za preizkus znanja so izračunani indeksi težavnosti (It), razločljivosti (diskriminativnosti) (Id) (Tabela 10) in zanesljivosti (koeficient Cronbach ߙ).

Skoraj vse naloge so glede težavnosti znotraj priporočenega območja, med 0,10–0,90 indeksne točke, le 2. naloga in podnaloga 5. a sta nad 0,9 indeksne točke.

Indeks težavnosti celotnega preizkusa je 0,61.
Pričakovano najslabše reševana je bila podnaloga 6. a, ki je bila po vsebini enaka nalogi iz predpreizkusa in preizkusa znanja, ki je imela prav tako dokaj nizko indeksno vrednost.

Po določilu razločevanja so sprejemljive vse naloge preizkusa.
Skupno je večina nalog dobro (Id < 0,4), le dve nalogi (2. naloga in podnalogi 5. a in c) sta srednje razločljivi (0,3 < Id < 0,4).
Koeficient Cronbach ߙ kot koeficient notranje skladnosti za 1. PoPZE znaša 0,87, kar kaže na sprejemljivo zanesljivost preizkusa.

Objektivnost izvedbe 1. poznega preizkusa se je zagotovilo z ustreznimi prostorskimi pogoji, uvodnimi pojasnili sodelujočim, natančnimi navodili za reševanje ter čim objektivnejšim kriterijem vrednotenja rešitev.
Poleg tega so bile zahteve objektivnosti izvedene v naslednjih fazah: (1) pri reševanju 1. poznega preizkusa: učenci so imeli na voljo eno šolsko uro za reševanje, vendar so v večini primerov prej zaključili z reševanjem, kot je bilo časa na voljo; in (2) pri vrednotenju: vrednotenje rešitev je bilo enoznačno za vse skupine.
Za odgovore na odprta vprašanja je bil oblikovan kodirnik, s katerim je bil poenoten način opredeljevanja pravilnega odgovora.

Vsebinsko veljavnost 1. poznega preizkusa znanja sta opravila strokovnjaka s področja kemijskega izobraževanja; raziskovalec na področju kemijskega izobraževanja z doktoratom s področja ter učiteljica kemije s 34 leti izkušenj s poučevanjem kemije v osnovni šoli.
Podala sta pripombe na vsebinski in slovnično-pomenski ravni.
Mnenja in pripombe so bili z vsakim posameznim strokovnjakom prediskutirani in ustrezno vneseni v končno obliko 1. PoPZE.

2.2.1.4 2. pozni preizkus znanja o elektrolitih (2. PoPZE)

Naloge 2. poznega preizkusa znanja preverjajo usvojeno kemijsko znanje o elektrolitih po preteku štirih mesecev usvajanja tega učnega sklopa.
Idejni vir za naloge v preizkusu znanja so naloge iz NPZ za kemijo ter učni načrt za kemijo v osnovni šoli.
2. PoPZE je po vsebini in težavnosti podoben preizkusu znanja o elektrolitih, večina nalog je identičnih nalogam iz preizkusa znanja (Priloga 5 – Specifikacijske tabele).

2. pozni preizkus znanja je obsegal osem nalog (Tabela 11), od tega dve nalogi odprtega tipa, eno nalogo izbirnega tipa, dve nalogi povezovanja in tri kombinirane (izbirne – odprte, izbirne – povezovalne) naloge.
Nekatere naloge so imele podnaloge – 5. naloga (podnaloge 5. a, 5. b, 5. c), 6. naloga (podnaloge 6. a, 6. b, 6. c, 6. d, 6. e, 6. f), 7. naloga (podnaloga 7. a) in 8. naloga (podnalogi 8. a, 8. b).

Pri nekaterih nalogah je bila potrebna dodatna utemeljitev glede odločitve pravilnega odgovora.

Na 2. PoPZE so učenci lahko dosegli največ 43 točk.

Naloge so bile razvrščene tudi glede na Bloomove kognitivne kategorije zahtevanega znanja za rešitev posamezne naloge (Priloga 5 – Specifikacijske tabele).

Za 2. pozni preizkus znanja so izračunani indeksi težavnosti (It), razločljivosti (diskriminativnosti) (Id) (Tabela 11) in zanesljivosti (koeficient Cronbach ߙ).

Skoraj vse naloge so glede težavnosti znotraj priporočenega območja, med 0,10–0,90 indeksne točke, le 2. naloga in podnaloga 5. a sta nad 0,9 indeksne točke.
To je bilo pričakovano, saj so vsebinsko enake naloge že v 1. PoPZE imele zelo visoko indeksno točko težavnosti.
Indeks težavnosti celotnega preizkusa je 0,61.
Pričakovano najslabše reševana je bila podnaloga 7. a, ki je bila po vsebini enaka nalogi v vseh predhodnih preizkusih znanja, kjer je prav tako imela dokaj nizko indeksno vrednost.

Po določilu razločevanja so sprejemljive vse naloge preizkusa.
Skupno je večina nalog dobro (Id < 0,4), ena naloga (2. naloga) je srednje (0,3 < Id < 0,4) in ena (3. naloga) slabo razločljiva (0,2 < Id < 0,3).

Koeficient Cronbach ߙ kot koeficient notranje skladnosti za 2. PoPZE znaša 0,88, kar kaže na sprejemljivo zanesljivost preizkusa.

Objektivnost izvedbe 2. poznega preizkusa se je zagotovilo z ustreznimi prostorskimi pogoji, uvodnimi pojasnili sodelujočim, natančnimi navodili za reševanje ter čim objektivnejšim kriterijem vrednotenja rešitev.
Poleg tega so bile zahteve objektivnosti izvedene v naslednjih fazah: (1) pri reševanju 2. poznega preizkusa: učenci so imeli na voljo eno šolsko uro za reševanje, vendar so v večini primerov prej zaključili z reševanjem, kot je bilo časa na voljo; in (2) pri vrednotenju: vrednotenje rešitev je bilo enoznačno za vse skupine.
Za odgovore na odprta vprašanja je bil oblikovan kodirnik, s katerim je bil poenoten način opredeljevanja pravilnega odgovora.

Vsebinsko veljavnost 2. poznega preizkusa znanja sta opravila strokovnjaka s področja kemijskega izobraževanja; raziskovalec na področju kemijskega izobraževanja z doktoratom s področja ter učiteljica kemije s 34 leti izkušenj s poučevanjem kemije v osnovni šoli.
Podala sta pripombe na vsebinski in slovnično-pomenski ravni.
Mnenja in pripombe so bili z vsakim posameznim strokovnjakom prediskutirani in ustrezno vneseni v končno obliko 2. PoPZE.

2.2.2 Test formalno-logičnega mišljenja 

Za ugotavljanje stopnje razvitosti formalno-logičnega mišljenja je bil uporabljen Test logičnega mišljenja (Test of Logical Thinking - TOLT) (Tobin in Capie, 1981).
Test temelji na Piagetovi teoriji razvoja mišljenja.
Zasnovan je bil na osnovi kliničnega intervjuja, ki ga je Piaget razvil za ugotavljanje intelektualne razvitosti posameznika.
TOLT sta Tobin in Capie (1981) razvila z namenom skrajšati čas ugotavljanja stopnje formalno-logičnega mišljenja posameznikov in racionalizirati pridobivanje podatkov ter njihovo obdelavo (Valanides, 1998).

Test sestavlja osem nalog izbirnega tipa, vsaka s podnalogo izbirnega tipa, kjer mora testiranec svoj odgovor na zastavljeno vprašanje pravilno utemeljiti in dve nalogi odprtega tipa, pri katerih mora testiranec napisati vse kombinacije spremenljivk, ki jih naloga zahteva, da dobi točko.
Vprašanja so strukturirana tako, da po dve vprašanji testirata posamezno področje: (1) proporcionalno mišljenje – sposobnost razumevanja numeričnih odnosov v naravoslovju; (2) sposobnost identifikacije spremenljivk in konstant, kar je pomembno pri eksperimentalnem delu; (3) verjetnostno mišljenje – sposobnost napovedi rezultatov poskusov in njihove ponovljivosti; (4) korelacijsko mišljenje – sposobnost identifikacije in potrditve relacij med spremenljivkami, kar je pomembno tudi v procesu reševanja problemov; in (5) kombinatorno mišljenje – sposobnost napovedi kombinacij različnih spremenljivk.
Vse te miselne sposobnosti imajo velik pomen pri učenju naravoslovnih pojmov in so sestavni del formalno-logičnega mišljenja (Linn, 1981).

Testiranci na TOLT-u lahko dosežejo največ 10 točk in so glede na dosežene točke razvrščeni v eno izmed treh ravni kognitivnega razvoja (Tabela 12).

Za določitev navedenih stopenj kognitivnega razvoja posameznika s pomočjo doseženih točk na TOLT-u so bile uporabljene Piagetove stopnje razvoja mišljena, ki jih je ugotovil s pomočjo kliničnih intervjujev (Valanides, 1996, 1997, 1998).

Učenci so test reševali po navodilih 38 minut.
Odgovore so pisali na list za odgovore.
Zbiranje podatkov o formalno-logičnem mišljenju je potekalo pod nadzorom šolskega psihologa (več o tem v poglavju 2.3.6 Glavno zbiranje podatkov).
Test je bil uporabljen s pisnim dovoljenjem enega od avtorjev, profesorja Kennetha Tobina iz Graduate Center of City, z Univerze v New Yorku.
Privoljenje je bilo pridobljeno 4. 6. 2012 z elektronsko pošto.

Tobin in Capie (1981) sta navedla visoko stopnjo veljavnosti TOLT-a, saj meri iste sposobnosti formalno-logičnega mišljenja kot Piagetovi klinični intervjuji.
Korelacija med podatki, pridobljenimi z obema inštrumentoma, je visoka (r = 0,80).
Koeficient Cronbach ߙ za celoten test znaša 0,85 in nakazuje dokaj visoko notranjo skladnost testa.
Avtorja navajata močno povezanost z visoko statistično pomembnostjo TOLT-a in različnih naravoslovnih (r = 0,49) ter vizualizacijskih (r = 0,61) testov.

2.2.3 Vprašalniki, pripravljeni v e-okolju 

2.2.3.1 Vprašalnik o odnosu do sodelovalnega učenja (SAGE)

Za ugotavljanje odnosa do sodelovalnega učenja je bil uporabljen vprašalnik Odnos do sodelovalnega učenja (Student Attitudes toward Group Environments – SAGE) (Kouros in Abrami, 2006).
Vprašalnik je bil oblikovan na podlagi raziskav, ki dokazujejo kognitivne in afektivne prednosti sodelovalnega učenja.

Vprašalnik je bil preveden in optimiziran v slovenski jezik na Pedagoški fakulteti v Ljubljani v okviru projekta PROFILES.

Vprašalnik obsega 43 trditev, ki se vsebinsko nanašajo na štiri različne faktorje: (1) kakovost izdelka in procesa (primer vprašanja: »Delo opravim bolje, če delam v skupini.«); (2) podpora vrstnikov (»Člani skupine ne spoštujejo mojega mnenja.«); (3) solidarnost med vrstniki (»Člani skupine postanejo moji prijatelji.«); in (4) frustracije s člani skupine (»Želim biti v skupini s svojimi prijatelji.«).

Učenci so vprašalnik izpolnjevali po navodilih v šoli v računalniški učilnici, vsak na svojem računalniku.

Notranja skladnost SAGE vprašalnika je zadovoljiva (Kouros in Abrami, 2006).
Celotni koeficient Cronbach ߙ za vprašalnik je 0,93 in Cronbach ߙ za štiri faktorje je v razponu od 0,93 do 0,69, kar potrjuje, da je vprašalnik zanesljiv.

2.2.3.2 Vprašalnik o odnosu do kemije (OK)

Za ugotavljanje odnosa učencev do kemije je bil uporabljen vprašalnik Odnos do kemije – OK (Juriševič, Glažar, Vogrinc, Vrtačnik in Devetak, 2010).
Teoretična in empirična podlaga vprašalnika so sodobne motivacijske teorije (Juriševič, 2006).

Vprašalnik sestavlja 15 trditev, ki se vsebinsko nanašajo na različne sestavine notranje motivacijske usmerjenosti za učenje predmeta, in sicer individualni (kognitivni in čustveni) interes in učno samopodobo.
Odgovorni format je 5-stopenjska lestvica Likertovega tipa (1 – sploh se ne strinjam, 2 – ne strinjam se, 3 – ne vem, 4 – strinjam se, 5 – popolnoma se strinjam).

Učenci lahko z izpolnjevanjem vprašalnika dosežejo največ 55 točk pri individualnem interesu in največ 20 točk pri samopodobi.

Učenci so vprašalnik izpolnjevali po navodilih v šoli v računalniški učilnici, vsak na svojem računalniku.

Vrednost koeficienta Cronbach ߙ za slovenske preizkušance je 0,89 za individualni interes in 0,89 za samopodobo, kar kaže na sprejemljivo zanesljivost vprašalnika.

2.2.3.3 Vprašalnik o izvedbi učne ure kemije (IK)

Za ugotavljanje situacijskega interesa je bil uporabljen vprašalnik Izvedba učne ure kemije – IK (Juriševič idr., 2010).
Teoretična osnova vprašalnika je delo Chen, Darst in Pangrazi (2001).

Vprašalnik vsebuje 10 trditev, ki se vsebinsko nanašajo na šest ravni merjenja situacijskega interesa, in sicer: raziskovalna naravnanost, takojšnje zadovoljstvo, novost, pozornost, izziv in splošni interes (Glažar idr., 2010).
Odgovorni format je 5-stopenjska lestvica Likertovega tipa (1 – sploh se ne strinjam, 2 – ne strinjam se, 3 – ne vem, 4 – strinjam se, 5 – popolnoma se strinjam).
Poleg opisanega vprašalnik vsebuje še odprto vprašanje o tem, kaj je bilo učencu v izvedeni učni uri najzanimivejše oz. kaj je spodbudilo njegov situacijski interes.
Odgovori na to vprašanje so analizirani kvalitativno.

Testiranci na vprašalniku lahko dosežejo največ 50 točk.

Učenci so vprašalnik izpolnjevali po navodilih v šoli v računalniški učilnici, vsak na svojem računalniku.

Vrednost koeficienta Cronbach ߙ za slovenske preizkušance za vprašalnik znaša 0,86, kar govori o sprejemljivi zanesljivosti vprašalnika.

2.2.4 Polstrukturirani intervju za učence 

Polstrukturirani intervju za učence je temeljil na vnaprej pripravljeni shemi vprašanj (Priloga 4).
Vprašanja polstrukturiranega intervjuja so bila sestavljena le za to raziskavo.

Shemo polstrukturiranega intervjuja sta pregledala dva strokovnjaka s področja kemijskega izobraževanja; raziskovalec na področju kemijskega izobraževanja z doktoratom s področja ter učiteljica kemije s 34 leti izkušenj s poučevanjem kemije v osnovni šoli.

2.3 POTEK RAZISKAVE 

Raziskava je potekala v dveh delih.
V prvem delu, v pilotni raziskavi, se je najprej razvilo, izbralo in optimiziralo inštrumente ter model poučevanja z VAUK učnimi gradivi pri vsebinskem sklopu o elektrolitih.
V drugem delu, v glavni raziskavi, pa se je zbiralo podatke za (a) ugotavljanje uspešnosti učencev, ki so se učili učno vsebino o elektrolitih z VAUK učnimi gradivi, v primerjavi z uspešnostjo učencev, ki so se učili izbrano učno vsebino na tradicionalen način, (b) ugotavljanje spreminjanja odnosa učencev eksprimentalne skupine do kemije, sodelovalnega učenja in VAUK izobraževalnega pristopa od začetka do konca implementacije te izobraževalne inovacije, in (c) zasledovanje poti razvoja pojmovanj učencev o elektrolitih pri poučevanju z VAUK v različnih časovnih presledkih.
Na Sliki 10 so predstavljene stopnje empiričnega dela raziskave, v nadaljevanju pa je na Sliki 11 prikazan natančen časovni potek glavnega dela raziskave.

2.3.1 Priprava in izbor merskih inštrumentov ter priprava modela poučevanja 

Vsi preizkusi znanja (PrePZ, PZ, 1. PoPZE in 2. PoPZE) so bili narejeni zgolj za to raziskavo.
Vsi preizkusi znanja in test TOLT so tipa papir-svinčnik in so jih učenci reševali v učilnicah, kjer je bilo zagotovljeno ustrezno okolje.
Vse vprašalnike (OK, SAGE in IK) se je pripravilo v e-okolju, tako da so jih učenci individualno izpolnjevali v nadzorovanih računalniških učilnicah.

Kvalitativni podatki so bili zbrani s pomočjo vprašalnikov in polstrukturiranih intervjujev: (1) vprašalnik za učitelje o modelu poučevanja; (2) polstrukturirani intervju učenca.

Pred pilotnim zbiranjem podatkov je bilo potrebno pripraviti model poučevanja, ki vsebuje sedem pripravljenih VAUK učnih modulov o elektrolitih, kar predstavlja okoli deset šolskih ur poučevanja.
VAUK učne module sta pregledala dva strokovnjaka s kemijskega področja.
Oba sta podala mnenje in morebitne predloge/popravke.
Mnenja in predlogi obeh so bili upoštevani in tako je nastala končna verzija VAUK učnih modulov o elektrolitih za poučevanje v osnovni šoli (Priloga 3).

V Tabeli 13 so navedeni naslovi VAUK učnih modulov, vsebine iz učnega načrta za kemijo v osnovni šoli in število šolskih ur, potrebnih za izpeljavo posameznega VAUK učnega modula.

Vsak pripravljen VAUK učni modul je sestavljen iz (1) Navodil za učence in (2) Navodil za učitelje.
V navodilih za učence najdemo podroben opis scenarija in učne vsebine.
V teh navodilih najdemo tudi naloge, ki jih morajo učenci rešiti.
V navodilih za učitelja najdemo predloge, kako poučevati z učnim modulom.
V njih so navedeni učni cilji za posamezne učne ure in tudi načini, kako doseči posamezne zastavljene kompetence.
Poleg tega obsegajo še dodatne informacije o učni vsebini, posebnosti glede izvajanj eksperimentalnega dela in rešitve nalog iz navodil za učence.

Operativni cilji in procesna znanja (izhajajoči iz učnega načrta za kemijo v osnovnih šolah) pripravljenega modela poučevanja vsebinskega sklopa o elektrolitih so naslednji: (1) z uporabo indikatorjev razlikujejo med kislimi, bazičnimi in nevtralnimi snovmi iz svojega okolja; (2) razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti; (3) razlikujejo med raztopinami kislin in baz glede na vsebnost oksonijevih in hidroksidnih ionov ter znajo zapisati kemijske formule osnovnih kislin in baz; (4) uporabljajo pH-lestvico kot merilo za oceno kislosti in bazičnosti raztopin; (5) spoznajo reakcijo nevtralizacije na preprostih primerih in poimenujejo produkte; (6) uporabljajo raziskovalno-eksperimentalni pristop oziroma laboratorijske spretnosti; (7) poglabljajo svoje znanje varnega ravnanja z jedkimi snovmi; (8) obdelujejo in uporabljajo podatke iz različnih virov s poudarkom na uporabi grafičnih prikazov; in (9) poznajo pomen, uporabo in vpliv kislin, baz in soli v življenju in okolju.

V nadaljevanju so na kratko predstavljene vsebine posameznega VAUK učnega modula.

1. VAUK učni modul: Kaj daje limoni kisel okus?

V učnem modulu se učenci seznanijo z organskimi kislinami (predvsem, kje jih srečajo v vsakdanjem življenju), bolj podrobno spoznajo anorganske kisline, to je binarne kisline in oksokisline.
Z modeli se učenci sami naučijo, kako prepoznamo in poimenujemo binarne oziroma oksokisline.
Preko serije vprašanj, ki si sledijo po težavnosti, učenci utrdijo pojme o kislinah in spoznajo, da je potrebno z anorganskimi kislinami ravnati previdno.
S pomočjo krogličnih modelov, ki jih sestavijo, spoznajo, da se molekule kislin med seboj razlikujejo po obliki.
V problemski nalogi raziščejo strukturni formuli citronske kisline in vitamina C, ki ju najdemo v limoni.

2. VAUK učni modul: Kaj se skriva v čokoladi?

V učnem modulu se učenci seznanijo z bazičnimi snovmi.
Z modeli se učenci sami naučijo, katere snovi imajo bazične lastnosti, to so alkaloidi, kovinski hidroksidi, amonijak in njegovi derivati (amini).
Preko serije vprašanj, ki si sledijo po težavnosti, učenci utrdijo pojme, povezane z nastankom in poimenovanjem bazičnih snovi.
S pomočjo krogličnih modelov, ki ju sestavijo, spoznajo, da se molekuli amonijaka in metilamina med seboj razlikujeta po obliki.
S pomočjo drugih virov podatkov ali učbenika poiščejo, kako poimenujejo obliko molekule amonijaka.
V problemski nalogi učenci odgovorijo na vprašanje v naslovu in z znanjem, ki so ga predhodno usvojili, zapišejo svoje poglede na uporabo alkaloidov.

3. VAUK učni modul: Enkrat modro, drugič rožnato?

V učnem modulu se učenci seznanijo s pH-lestvico in kislinsko-baznimi indikatorji.
Z modeli se učenci sami naučijo, kaj je pH-lestvica, zakaj jo uporabljamo ter pomen kislinsko-baznih indikatorjev.
Ob samostojni izvedbi poskusov učenci sami ugotavljajo različno obarvanje indikatorja lakmusa v kisli oziroma bazični raztopini, natančno izmerijo pH-vrednost raztopin in s pomočjo barvne lestvice ekstrakta barvil iz rdečega zelja (v raztopinah z različnimi vrednostmi pH) določijo pH-vrednost nekaterih vzorcev raztopin, ki jih uporabljamo v vsakdanjem življenju.
Preko serije vprašanj, ki si sledijo po težavnosti, učenci utrdijo znanje, povezano s pomenom pH-lestvice in indikatorjev.
V problemski nalogi učenci odgovorijo na vprašanje v naslovu in z znanjem, ki so ga predhodno usvojili, znajo napovedati barvo hortenzije ob dodatku nekaterih raztopin.

4. VAUK učni modul: Zakaj je dež lahko kisel?

V učnem modulu se učenci seznanijo z lastnostmi kovinskih in nekovinskih oksidov pri reakciji z vodo.
Z modeli se učenci sami naučijo, kako nastanejo nekateri kovinski oziroma nekovinski oksidi.
S pomočjo poskusov, ki jih sami izvedejo, spoznajo, da imajo vodne raztopine kovinskih oksidov bazične lastnosti, nekovinskih oksidov pa kisle lastnosti.
Preko serije vprašanj, ki si sledijo po težavnosti, učenci utrdijo razumevanje pojmov o kovinskih in nekovinskih oksidih in lastnostih njihovih raztopin.
V problemski nalogi se opredelijo glede izhajanja nevarnih nekovinskih oksidov v ozračje in predlagajo možne rešitve za izboljšanje te problematike.

5. VAUK učni modul: Zakaj limonin sok prevaja električni tok?

V učnem modulu se učenci seznanijo z oksonijevimi ioni, ki so nosilci kislosti, in tako spoznajo, zakaj limonin sok prevaja električni tok.
Z modeli se učenci sami naučijo, kako nastanejo oksonijevi ioni v raztopinah anorganskih in organskih kislin.
S serijo vprašanj, ki si sledijo po težavnosti, utrdijo formule in poimenovanje kislin ter nastanek oksonijevih ionov pri reakciji kisline z vodo.
V problemski nalogi učenci raziščejo formulo citronske kisline, ki je v limoni, in z znanjem, ki so ga predhodno usvojili, znajo napovedati jakost/kislost citronske kisline v primerjavi s klorovodikovo kislino.

6. VAUK učni modul: Zakaj ima čistilo za okna bazične lastnosti?

V učnem modulu se učenci seznanijo z nosilci bazičnih lastnosti, to je hidroksidnimi ioni.
Z modeli se učenci sami naučijo, kako prikažemo enačbo nastanka hidroskidnih ionov iz amonijaka, ter spoznajo nastanek prostih hidroksidnih ionov v raztopini pri raztapljanju natrijevega hidroksida in jakost bazičnih snovi glede na koncentracijo hidroksidni ionov.
Preko serije vprašanj, ki si sledijo po težavnosti, učenci utrdijo pojme, povezane z nastankom hidroksidnih ionov.
S pomočjo poskusa, ki ga zasnujejo in izvedejo, sklepajo, katera izmed bazičnih raztopin vsebuje več hidroksidnih ionov.
V problemski nalogi učenci odgovorijo na vprašanje v naslovu in z znanjem, ki so ga predhodno usvojili, zapišejo svoje nasvete pri rokovanju z bazičnimi raztopinami.

7. VAUK učni modul: S čim ublažimo čebelji oziroma osji pik?

V učnem modulu se učenci seznanijo z reakcijami med kislinami in bazami, ki jim rečemo nevtralizacije.
Z modeli se učenci sami naučijo, kako zapišemo enačbo nevtralizacije in kakšne (katere) soli nastanejo pri tovrstnih reakcijah.
Preko serije vprašanj, ki si sledijo po težavnosti, učenci utrdijo zapisovanje enačb reakcij nevtralizacije ter formule in imena soli.
S pomočjo poskusa, ki ga sami izvedejo, spoznajo, da je sol, ki nastane pri nevtralizaciji med klorovodikovo kislino in natrijevim hidroksidom, nevtralna.
V problemski nalogi učenci zasnujejo in izvedejo poskus ter na podlagi eksperimentalnih opažanj odgovorijo na vprašanje v naslovu.

2.3.2 Izbor vzorca za pilotno zbiranje podatkov

Pred začetkom novega šolskega leta je bilo naključno izbranim ravnateljem in učiteljem kemije poslan dopis z natančnim opisom študije.
Na osnovi dopisa (Priloga 1) in telefonskih pogovorov z ravnatelji izbranih šol so se šole odločile za sodelovanje v pilotnem delu raziskave.
Na šole, ki so soglašale s sodelovanjem v raziskavi, so bili poslani dopisi za starše z izjavo za sodelovanje njihovega otroka v raziskavi in opisom študije (Priloga 2).
Vsi učenci in učitelji so v pilotnem delu raziskave sodelovali prostovoljno.

Dosežki učencev na posameznih preizkusih znanja in vprašalniku ter podatki, pridobljeni z vprašalniki za učitelje, so bili uporabljeni zgolj v raziskovalne namene in so ustrezno zaščiteni in shranjeni.
Anonimnost učencev je bila zagotovljena s pomočjo šifer.
Prav tako zaradi anonimnosti učencev in učiteljev, ki so sodelovali v raziskavi, poimenski seznam osnovnih šol ni naveden v opisu vzorca, zainteresirani posameznik ga lahko dobi v arhivu doktorskega dela.

2.3.3 Pilotno zbiranje podatkov

Vseh sedem VAUK učnih modulov je bilo apliciranih pri pouku kemije na štirih osnovnih šolah.
92 učencev in štirje učitelji se je prvič srečalo s tem inovativnim učnim pristopom.
Zaradi specifike dela z novim načinom poučevanja je bil učencem še pred izvedbo pilotne študije predstavljen način dela z VAUK.
Prav tako so se učitelji, ki so poučevali učence, usposobili za poučevanje z VAUK pristopom.
Nekateri (dva od štirih) so bili vključeni v projekt PROFILES, ki se je izvajal na Pedagoški fakulteti v Ljubljani, in so se že tam seznanili z inovativnim učnim pristopom, zato dodatnih navodil niso potrebovali.
Za tiste (dva od štirih), ki v projekt niso bili vključeni, je raziskovalka na posamezni osnovni šoli pripravila individualno izobraževanje o uporabi VAUK učnih modulov pri pouku kemije, ki je trajalo v povprečju 120 minut.
Glede na nezahtevno uporabo že pripravljenih učnih modulov pri pouku kemije je tako kratko izobraževanje zadostovalo.
Pri tem so bili učitelji seznanjeni s: (1) strukturo učnih modulov; (2) z načinom uporabe tovrstnega učnega materiala pri pouku; (3) z njihovo vlogo (spremljanje sodelovalnega učnega procesa); (4) tem, da posameznim skupinam pomagajo le s postavljanjem dodatnih vprašanj, ki jih vodijo v procesu učenja, in ne razlagajo učne vsebine; in (5) da na koncu učnega procesa vsaka skupina učencev povzame in prediskutira najpomembnejše vidike učnega modula.
Na koncu kratkega izobraževanja so učitelji postavili morebitna vprašanja, v povprečju je bilo na posamezno individualno izobraževanje postavljenih sedem vprašanj.
Na vprašanja je raziskovalka podala ustrezne odgovore, ki so dodatno pojasnili morebitne dileme učiteljev o vodenju učne ure kemije z uporabo VAUK učnih modulov.
Učitelji so prejeli tudi pisno gradivo z navodili, ki so ga, glede na njihove povratne informacije, pred uporabo VAUK učnih modulov pri pouku natančno preučili.

Poleg izvedbe vseh pripravljenih VAUK učnih modulov je 92 učencev reševalo še vse preizkuse znanja (PrePZ, PZE, 1. PoPZE, 2. PoPZE) in vprašalnika (OK in IK).
TOLT in vprašalnik SAGE nista bila pilotno preizkušena, saj sta standardizirana za slovenske učence.

2.3.4 Analiza podatkov pilotne raziskave in optimizacija inštrumentov ter modela poučevanja 

Podatki pilotne raziskave, pridobljeni s pomočjo preizkusov znanja, so bili vneseni v datoteko programa Excel.
Surovi podatki so bili ustrezno obdelani in preneseni ter analizirani v programu SPSS.

Surovi podatki iz vprašalnikov, ki so bili pripravljeni v e-okolju (OK in IK), so bili neposredno vneseni v datoteko programa Excel, nato so bili ustrezno obdelani in preneseni ter analizirani v programu SPSS.

Na osnovi surovih podatkov so bili za vse inštrumente izdelani opisna statistika in izračunane merske karakteristike celotnih preizkusov znanja in njegovih posameznih vprašanj ter vprašalnikov (poglavje 2.4.1).

Učitelji, ki so se prvič srečali s tem načinom poučevanja, so sproti, po vsakem izvedenem VAUK učnem modulu, posredovali predloge za izboljšave.
Težave, ki so se pojavljale in jih je večina zaznala: (1) navaditi se na nov način dela (učenci so potrebovali kar nekaj ur, da so začeli zagnano delati po inovativnem učnem pristopu.
V ta namen se je zato načrtovalo, da bodo učenci eksperimentalne skupine, ki bodo sodelovali v glavni raziskavi, pred pričetkom zbiranja podatkov, za vajo izvedli tri šolske ure poučevanja z VAUK pristopom na vsebinskem sklopu Povezovanje delcev.); (2) čas reševanja (pri večini VAUK učnih modulov je bilo premalo časa, da bi učenci uspeli rešiti vse naloge.
Nekatere VAUK učne module je bilo potrebno skrajšati oz. izločiti nekaj nalog.
Izločene so bile naloge, katerih isti učni cilji so bili doseženi že pri drugih podobnih nalogah.); in (3) slabo bralno razumevanje učencev.

Poleg tega so učitelji po izvedbi vseh VAUK učnih modulov rešili vprašalnik za učitelje o uporabi VAUK učnih modulov.
Njihovi predlogi in pripombe (npr. izboljšati kvaliteto slikovnih prikazov; posamezen VAUK učni modul, namenjen eni šolski uri dela, naj je pripravljen na največ štirih straneh formata A4, da se lahko učencem izroči na enem A3formatu) so bili upoštevani pri izdelavi zadnje verzije VAUK učnih modulov.

2.3.5 Izbor vzorca za glavno zbiranje podatkov

Pred začetkom drugega dela raziskave je bil naključno izbranim ravnateljem in učiteljem kemije poslan dopis z natančnim opisom študije.
Na osnovi dopisa (Priloga 1) in telefonskih pogovorov z ravnatelji izbranih osnovnih šol so se šole odločile za sodelovanje v glavnem delu raziskave.
Velja poudariti, da sta v glavnem delu raziskave sodelovali tudi dve osnovni šoli, ki sta sodelovali že v pilotni študiji.
Na šole, ki so soglašale s sodelovanjem v raziskavi, so bili poslani dopisi za starše z izjavo za sodelovanje njihovega otroka v raziskavi in opisom študije (Priloga 2).
Vsi učenci in učitelji so v glavnem delu raziskave sodelovali prostovoljno.

Dosežki učencev na posameznih preizkusih znanja, testu formalno-logičnega mišljenja in vprašalnikih so bili uporabljeni zgolj v raziskovalne namene in so ustrezno zaščiteni in shranjeni.
Anonimnost učencev je bila zagotovljena s pomočjo šifer.
Prav tako zaradi anonimnosti učencev in učiteljev, ki so sodelovali v raziskavi, poimenski seznam osnovnih šol ni naveden v opisu vzorca, zainteresirani posameznik ga lahko dobi v arhivu doktorskega dela.

2.3.6 Glavno zbiranje podatkov

Pred začetkom drugega dela raziskave so bila pridobljena pisna dovoljenja staršev učencev (Priloga 2), ki so bili vključeni v raziskavo, ter privoljenja vodstva šol in učiteljev kemije za sodelovanje v raziskavi.
Z učitelji se je izdelal tudi skupni letni učni načrt za kemijo, da so vse vključene osnovne šole istočasno začele z izvajanjem poučevanja o elektrolitih in da so imeli učenci pred poučevanjem o elektrolitih enako predznanje.
Prav tako so se učitelji, ki so poučevali učence, usposobili za poučevanje z VAUK pristopom.
Potek izobraževanja učiteljev je bil enak kot pri pilotnem delu raziskave (več o tem v poglavju 2.3.4 Pilotno zbiranje podatkov).
Na koncu kratkega izobraževanja so učitelji postavili morebitna vprašanja, v povprečju je bilo na posamezno individualno izobraževanje postavljenih sedem vprašanj.
Na vprašanja je raziskovalka podala ustrezne odgovore, ki so dodatno pojasnili morebitne dileme učiteljev o vodenju učne ure kemije z uporabo VAUK učnih modulov.
Učitelji so prejeli tudi pisno gradivo z navodili, ki so ga, glede na njihove povratene informacije, pred uporabo VAUK učnih modulov pri pouku natančno preučili.

Pogovor z učitelji je potekal pretežno preko elektronske pošte in telefona, z večino vključenih učiteljev je raziskovalka vzpostavila osebni stik in imela možnost prisostvovati pri zbiranju podatkov.
Vsa gradiva in opisi, potrebni za uspešno izvedbo raziskave, so bili učiteljem na voljo v spletni učilnici z imenom "VAUK doktorska raziskava", ki je bila ustvarjena samo za namen raziskave.

Na Sliki 11 je predstavljen podroben časovni potek glavnega dela raziskave. kontrolna skupina tradicionalen način

Slika 11.
Časovni potek glavnega dela raziskave.

Velja poudariti, da so morali učitelji učencem eksperimentalne skupine še pred izvedbo glavne raziskave podrobno predstaviti način dela z VAUK pristopom in izvesti tri ure poskusnega poučevanja po VAUK pristopu na vsebinskem sklopu Povezovanje delcev, da bi bilo pri glavnem zbiranju podatkov čim manj težav zaradi navajanja na nov način dela.

Učenci so vse preizkuse znanja in TOLT reševali v učilnicah, kjer je bilo zagotovljeno individualno okolje, v katerem je lahko vsak učenec sam nemoteno reševal preizkuse znanja in TOLT.

Aplikacija TOLT-a ter analiza in interpretacija rezultatov je bila opravljena s pomočjo šolskega psihologa, kar zahteva Kodeks poklicne etike psihologov Slovenije v poglavju Uporaba in varovanje psihodiagnostičnih sredstev.
Psiholog je podal navodila za reševanje TOLT-a in učencem s pomočjo nihala demonstriral, kaj pomeni en nihaj, ki je opisan v 3. in 4. nalogi.
Učenci so hkrati pričeli reševati test, na voljo so imeli 38 minut.
Po preteku predpisanega časa so imeli čas, da so še enkrat pregledali naloge in odgovore po potrebi dopolnili.

Vsi vprašalniki so bili pripravljeni v e-okolju, zato so jih učenci individualno nemoteno izpolnjevali v računalniških učilnicah.
Vse vprašalnike so učenci izpolnjevali brez posebnih ustnih navodil, saj so bila navodila za izpolnjevanje vprašalnikov napisana na vprašalniku.

Izbrana osnovna šola je sodelovala še v zbiranju podatkov kvalitativnega dela raziskave.
Na osnovi opazovanja razredne interakcije, spola in povprečne ocene pri kemiji je bilo izbranih 15 učencev, ki so sodelovali v polstrukturiranih intervjujih, in sicer se je izbralo učence tako, da so bili izenačeni glede spola, povprečnih ocen pri kemiji in uspešnosti na predpreizkusu znanja.
Intervjuji z učenci so bili izvedeni s pomočjo vnaprej pripravljenih osnovnih vprašanj v protokolu, ki so bila postavljena v določenem zaporedju.
Poleg teh vprašanj je raziskovalka sproti postavljala še podvprašanja, odvisno od predznanja in znanja intervjuvanca.
V Tabeli 14 je predstavljen časovni okvir izvajanja intervjujev.

Vsi intervjuji so bili z dovoljenjem sodelujočih zvočno posneti, o nameri pa so bili obveščeni tudi starši učencev, ki so s podpisom sodelovanje potrdili.
Učenci, učitelji in ravnatelji so bili predhodno seznanjeni s potekom intervjuja, zagotovljena jim je bila tudi anonimnost.

Intervjuji so potekali v ustreznem prostoru, brez zunanjih motenj, za 1. intervju povprečno 5 minut in za vse ostale 8 minut za posameznega učenca.

2.3.7 Analiza podatkov glavne raziskave

2.3.7.1 Analiza podatkov, pridobljenih na preizkusih znanja, TOLT-u in vprašalnikih 

Kvantitativni in kvalitativni podatki preizkusov znanja, TOLT in vprašalnikov so bili obdelani s pomočjo ustreznih statističnih metod, skladno s hipotezami študije.

Surovi podatki rezultatov reševanja nalog iz preizkusov znanja in TOLT-a so bili vneseni v datoteko programa Excel.
Surovi podatki so bili ustrezno obdelani ter preneseni v računalniško datoteko SPSS, kjer je bila izvedena statistična obdelava.

Surovi podatki iz vprašalnikov, ki so bili pripravljeni v e-okolju (OK, SAGE in IK), so bili neposredno vneseni v datoteko programa Excel, nato so bili ustrezno obdelani in preneseni v računalniško datoteko SPSS, kjer je bila izvedena statistična obdelava.

Obdelava podatkov je bila izvedena na ravni deskriptivne in inferenčne statistike.

Na ravni deskriptivne statistike se je uporabilo naslednje postopke: frekvenčna distribucija; mere srednjih vrednosti, variacije in normalnosti distribucije; Chronbachov koeficient zanesljivosti alfa (α).
Raven inferenčne statistike zajema naslednje postopke oziroma statistične metode: Pearsonov korelacijski koeficient; t-preizkus za neodvisne vzorce; t-preizkus za odvisne vzorce; enosmerna analiza variance; enosmerna analiza variance za ponovljene meritve.
V Tabeli 15 je za vsako od uporabljenih statističnih metod zapisano, v kakšne namene se jo je uporabilo.

Normalno porazdelitev rezultatov se je prikazalo s Q-Q izrisi in izračuni koeficientov asimetrije ter sploščenosti.
Podatki, ki so porazdeljeni normalno, morajo vsi ležati znotraj meja normalne porazdelitve, na intervalu od –1 do +1 (Pallant, 2010).

Opis rezultatov PZE, 1. PoPZE, 2. PoPZE, TOLT, SAGE (pred in po izvedbi VAUK), OK (pred in po izvedbi VAUK)), IK (po prvi, peti in deseti učni uri).

Določiti indeks diskriminativnosti (Id).

Ocena razlik učencev kontrolne in eksperimentalne skupine z manj razvitim formalno-logičnim mišljenjem v rezultatih na PZE, 1. PoPZE in 2. PoPZE ter ocena njihove statistične pomembnosti.

Ocena razlik učencev eksperimentalne skupine v odnosu do učenja kemije in sodelovalnega učenja, merjeni pred začetkom in ob koncu izvedbe VAUK učnega pristopa, ter ocena njihove statistične pomembnosti.

Ocena razlik vseh učencev glede razvitosti formalno-logičnega mišljenja v rezultatih na PZE, 1. PoPZE in 2. PoPZE ter ocena njihove statistične pomembnosti.

Ocena razlik učencev eksperimentalne skupine v odnosu do VAUK izobraževalnega pristopa (situacijski interes) od začetka izvedbe inovacije do njenega zaključka (merjen po prvi, peti in deseti učni uri) ter ocena njihove statistične pomembnosti.

Kjer izid Levenovega testa o homogenosti varianc za t-preizkus ni bil upravičen (p < 0,05), se je uporabilo rezultat za neenake variance, kjer preizkus homogenosti varianc za enosmerno analizo variance ni bil izpolnjen (p < 0,05), se je uporabilo rezultate Welchovega testa (Pallant, 2010).

Kjer se je izkazala statistična pomembnost rezultatov, se je izračunala velikost učinka eta kvadrat (η2).
Smernice (Cohen, 1988, v Pallant, 2010) za razlago njene vrednosti so: 0,01 = majhen učinek, 0,06 = zmeren učinek, 0,14 = velik učinek.

2.3.7.2 Analiza podatkov, pridobljenih s polstrukturiranimi intervjuji 

Vir podatkov raziskave predstavljajo tudi polstrukturirani intervjuji, zato je bilo za potrebe kasnejše analize na podlagi avdioposnetih intervjujev potrebno narediti transkripte intervjujev.

Med procesom transkripcije je bilo izmenjaje opravljeno pozorno poslušanje posnetkov in zapisovanje slišanega ter nenehno vračanje k že slišanemu in zapisanemu.
Pri transkripciji intervjujev so se opuščali določeni deli zvočnega zapisa, kot so recimo mašila ali nepomembni glasovi (npr. mm, mhm, ne, ...).
Če so intervjuvanci v intervjuju uporabljali narečne besede oz. pogovorni jezik (npr. sen reka), so bile v transkriptih z namenom lažjega branja in kasnejše analize ponekod vnesene minimalne spremembe in so bili zapisani tisti deli povedi v knjižnem jeziku (npr. sem rekel).

Podatki transkriptov o predznanju in znanju o elektrolitih so bili nato obdelani v skladu z nameni raziskave na kvalitativni ravni z uporabo kvalitativne vsebinske analize (Mesec, 1998): (1) urejanje gradiva; (2) določitev enot kodiranja; (3) kodiranje; (4) izbor in definiranje relevantnih pojmov in oblikovanje kategorij; (5) definiranje kategorij; in (6) oblikovanje teoretične razlage ali pojasnitve.
Kvalitativna vsebinska analiza je dobro uveljavljena raziskovalna metoda in je primerna za analizo večjih količin kvalitativnih podatkov (Krippendorff, 2004), ki so bili v tej raziskavi pridobilljeni s polstrukturiranimi intervjuji.

Preden se je ugotavljalo poti razvoja pojmovanj o elektrolitih vseh 15 intervjuvanih učencev, se je oblikovalo kriterije za kategorizacijo pojmovnega razumevanja o elektrolitih.
Pri oblikovanju le-teh se je izhajalo iz odgovorov intervjuvancev.
Te se je primerjalo s teoretičnimi pojmi in standardi znanja iz Učnega načrta za kemijo v osnovni šoli (Bačnik idr., 2011) ter se na tej podlagi postavilo kategorije in kriterije pojmovnega razumevanja o elektrolitih, ki so prikazani v Tabeli 16, in sicer za vsako posamezno skupino elektrolitov posebej.

V tem doktorskem delu se izraz poti razvoja pojmovanj uporablja za pot pojmovnega razumevanja, po kateri so šli učenci, začenši v obdobju pred do obdobja ob koncu poučevanja, ter treh mesecev po koncu poučevanja nekega vsebinskega sklopa.
Pri identifikaciji poti razvoja pojmovanj o elektrolitih se je izhajalo iz rezultatov raziskav Adadan idr. (2010) in Trundle, Atwood in Christopher (2007).

2.3.8 Opis spremenljivk 

Osnovne skupine spremenljivk so zajete v (a) demografskih podatkih o učencih (starost, okolje); (b) dosežku učenca na testu formalno-logičnega mišljenja (TOLT); (c) rezultatih učenca na vprašalnikih (Odnos učenca do kemije – vprašalnik OK, Odnos učenca do sodelovalnega učenja – vprašalnik SAGE in Izvedba učne ure – vprašalnik IK); in (č) uspešnostih učenca na predpreizkusu, preizkusu in poznih preizkusih znanja.

Upoštevane so bile naslednje neodvisne in odvisne spremenljivke ter pripomoček, s katerim je bila posamezna spremenljivka določena:

(i) neodvisne spremenljivke 

Demografski podatki o učencu (podatki šole):

- okolje (vaško, primestno, mestno).

Dosežek učenca na testu formalno-logičnega mišljenja (Test of Logical Thinking - TOLT):

- ocena razvitosti logičnega mišljenja (od 0 do 10 točk, 10 postavk).

Odnos učenca do kemije (vprašalnik OK, 15 postavk):

- ocena individualnega interesa (od 11 do 55 točk, 11 postavk),

- ocena samopodobe (od 4 do 20 točk, 4 postavke).

Odnos učenca do sodelovalnega učenja (vprašalnik SAGE, 43 postavk):

- ocena SD1 (od 15 do 75 točk, 15 postavk),

- ocena SD2 (od 8 do 40 točk, 8 postavk),

- ocena SD3 (od 12 do 60 točk,12 postavk),

- ocena SD4 (od 6 do 30 točk, 8 postavk).

Uspešnost učenca na predpreizkusu kemijskega znanja (PrePZ, od 0 do 27 točk).

(ii) odvisne spremenljivke 

Uspešnost učenca na preizkusih kemijskega znanja:

- na preizkusu znanja (PZE, od 0 do 43 točk),

- na 1. poznem preizkusu znanja (1. PoPZE, od 0 do 46 točk),

- na 2. poznem preizkusu znanja (2. PoPZE, od 0 do 43 točk).

Uspešnost izvedbe učne ure (vprašalnik IK, 10 postavk):

- ocena situacijskega interesa (od 10 do 50 točk, 10 postavk).

3 REZULTATI

3.1 RAZLIKE MED UČENCI KONTROLNE IN EKSPERIMENTALNE SKUPINE V PREDZNANJU IN STOPNJI KOGNITIVNEGA RAZVOJA 

Za zagotovitev notranje veljavnosti eksperimenta se je kontroliral skupni rezultat na predpreizkusu znanja o nekaterih osnovnih kemijskih pojmih.
Učenci obeh skupin (kontrolne in eksperimentalne) so reševali predpreizkus znanja pred vsebinskim poglavjem Kisline, baze in soli.
V nalogah predpreizkusa znanja se je preverjalo njihovo osnovno kemijsko znanje ter poznavanje in razumevanje nekaterih kemijskih pojmov, ki so potrebni za razumevanje vsebinskega sklopa o elektrolitih.
Poleg tega dve nalogi preverjata predznanje učencev o kislih snoveh in nekaterih kislinah.

Naloge in rešitve predpreizkusa so priložene v Prilogi 2, opis, merske in vsebinske značilnosti predpreizkusa pa so podane v poglavju Merski inštrumenti (Poglavje 3.2.2).

Rezultati kažejo (Tabela 17), da so učenci eksperimentalne skupine v povprečju v skupnem rezultatu na predpreizkusu znanja dosegli za 0,39 točke boljše rezultate od učencev kontrolne skupine.

Izid t-preizkusa v predznanju med učenci kontrolne in eksperimentalne skupine kaže, da med učenci v predznanju ni statistično pomembnih razlik.
To pomeni, da sta primerjalni skupini po predznanju ustrezno izenačeni in da so bili za eksperiment z vidika predznanja vzpostavljeni ustrezni pogoji.

V Tabeli 18 so predstavljeni podatki o številu učencev glede na različne ravni kognitivnega razvoja, ločeno za obe, kontrolno in eksperimentalno skupino.

Največ učencev dosega konkretno raven kognitivnega razvoja, pri čemer so bili učenci glede na skupine tudi najbolj izenačeni.
V primerjavi z vsemi tremi ravnmi kognitivnega razvoja je število učencev, ki dosegajo formalno-logično raven, višji pri kontrolni skupini, pri ostalih dveh pa ravno obratno.

Izid χ2 preizkusa kaže, da razlike med skupinama glede zastopanosti učencev posamezne ravni kognitivnega razvoja niso statistično pomembne (χ2 = 1,253, 2p = 0,535).

Glede na razlike v ravneh kognitivnega razvoja ugotovljeno omogoča nadaljnjo primerjavo v dosežkih učencev po posameznih intervencijskih skupinah na preizkusu znanja in obeh poznih preizkusih znanja.

3.2 RAZVOJ POJMOV O ELEKTROLITIH PRI UČENCIH 

3.2.1 Znanje učencev o elektrolitih 

Takoj po obravnavi vsebinskega sklopa o elektrolitih so učenci kontrolne in eksperimentalne skupine rešili preizkus znanja o elektrolitih (PZE).

Z namenom ugotoviti trajnost znanja o elektrolitih, so en mesec po implementaciji učne strategije učenci obeh skupin rešili še 1. pozni preizkus znanja o elektrolitih (1. PoPZE), štiri mesece po izvedbi pa 2. pozni preizkus znanja o elektrolitih (2. PoPZE).

V podpoglavjih so predstavljene ugotovitve na osnovi opisne in inferenčne statistike preizkusa znanja in poznih preizkusov znanja.
Podana je uspešnost učencev na celotnih preizkusih znanja, primerjalno med rezultati učencev kontrolne in eksperimentalne skupine ter med spoloma, ter uspešnost učencev na preizkusih znanja po nalogah.

3.2.1.1 Uspešnost učencev takoj po usvajanju učne vsebine o elektrolitih 

Naloge in rešitve preizkusa znanja so priložene v Prilogi 2, opis, merske in vsebinske značilnosti preizkusa pa so podane v poglavju 3.2 Merski inštrumenti.

Parametri opisne in inferenčne statistike preizkusa znanja o elektrolitih so podani v Tabeli 19.

Iz Slike 12 je razvidno, da je porazdelitev rezultatov preizkusa znanja mogoče tolmačiti kot normalno.

Slika 12.
Pričakovana normalna porazdelitev rezultatov preizkusa znanja, ločeno za obe, kontrolno in eksperimentalno skupino.

Da je porazdelitev mogoče tolmačiti kot normalno, dokazujejo tudi izračuni koeficientov asimetrije (kA(kont.) = –0,436; kA(eksp.) = –0,511) in koeficientov sploščenosti (kS(kont.) = – 0,389; kS(eksp.) = –0,379), ki vsi ležijo znotraj meja normalne porazdelitve.

Rezultati kažejo (Tabela 19), da so učenci, ki so bili izpostavljeni učnemu pristopu VAUK, v povprečju dosegli za 2,5 točki boljše rezultate na preizkusu znanja kot učenci, ki so bili deležni tradicionalnega pouka.

Izid t-preizkusa razlik v skupnem rezultatu na preizkusu znanja o elektrolitih med učenci kontrolne in eksperimentalne skupine 

Razlika v kakovosti znanja o elektrolitih takoj po usvajanju te učne vsebine je torej med učenci kontrolne in eksperimentalne skupine statistično pomembna, vendar je velikost učinka majhen (ߟଶ = 0,02).

V nadaljevanju je prikazano (Tabela 20), pri katerih nalogah preizkusa znanja so učenci eksperimentalne skupine v povprečju dosegli boljše rezultate od kontrolne skupine in statistična pomembnost.
Pri nalogah so učenci lahko dosegli različno število točk.

Izid t-preizkusa razlik pri posameznih nalogah preizkusa znanja o elektrolitih med učenci kontrolne (KS, n = 174) in eksperimentalne (ES, n = 157) skupine

Primerjava rezultatov po posameznih nalogah preizkusa znanja med učenci kontrolne in eksperimentalne skupine kaže (Tabela 20), da so učenci eksperimentalne skupine v povprečju bolje reševali preizkus znanja kot učenci kontrolne skupine pri kar 8 nalogah od 9, le eno nalogo (4. naloga) so učenci kontrolne skupine bolje reševali, vendar ne statistično pomembno.
Pri 4. nalogi morajo učenci znati prepoznati reakcijo baze z vodo, pri kateri nastane hidroksidni ion.
Izid t-preizkusa kaže, da so bile pri treh nalogah, in sicer pri 2., 8. in 9. nalogi, razlike statistično pomembne.
2. naloga preizkusa znanja je najnižje ravni po Bloomovi kognitivni stopnji, in sicer morajo učenci navesti vsaj dva kisla prehranska izdelka.
8. in 9. naloga sta kombinirani nalogi glede na kognitivno stopnjo po Bloomu, pri obeh nalogah je en del vsebine 2. oz. 3. ravni.
Glede na celoten preizkus znanja se le v teh dveh nalogah preverja znanje na najvišji kognitivni stopnji po Bloomovi taksonomiji.
Pri 8. nalogi morajo učenci (a) izkazati razumevanje, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti, (b) znati iz sheme submikroskopskega prikaza raztopine razbrati delce, ki so nosilci kislih/bazičnih lastnosti in utemeljiti svoj odgovor in (c) vedeti, kakšna je električna prevodnost raztopin.
Pri 9. nalogi morajo učenci znati (a) s formulami zapisati urejeno enačbo nevtralizacije in (b) na submikroskopski ravni prikazati vodno raztopino soli in opredeliti vse delce raztopine.

3.2.2 Trajnost znanja o elektrolitih 

3.2.2.1 Uspešnost učencev en mesec po usvajanju učne vsebine o elektrolitih 

Naloge in rešitve 1. poznega preizkusa znanja (1. PoPZE) so priložene v Prilogi 2, opis, merske in vsebinske značilnosti preizkusa pa so podane v poglavju 3.2 Merski inštrumenti.

Parametri opisne in inferenčne statistike 1. poznega preizkusa znanja o elektrolitih so podani v Tabeli 21.

Iz Slike 13 je razvidno, da je porazdelitev rezultatov 1. poznega preizkusa znanja mogoče tolmačiti kot normalno.

Slika 13.
Pričakovana normalna porazdelitev rezultatov 1. poznega preizkusa znanja, ločeno za obe, kontrolno in eksperimentalno skupino.

Da je porazdelitev mogoče tolmačiti kot normalno, dokazujejo tudi izračuni koeficientov asimetrije (kA(kont.) = –0,531; kA(eksp.) = –0,513) in koeficientov sploščenosti (kS(kont.) = – 0,641; kS(eksp.) = –0,431).

Rezultati kažejo (Tabela 21), da so učenci, ki so bili izpostavljeni izobraževalnemu pristopu VAUK, v povprečju dosegli za 3,28 točke boljše rezultate na 1. poznem preizkusu znanja kot učenci, ki so bili deležni tradicionalnega pouka.

Razlika v kakovosti znanja o elektrolitih en mesec po usvajanju te učne vsebine je torej med učenci kontrolne in eksperimentalne skupine statistično pomembna, vendar je velikost učinka majhen (ߟଶ = 0,03).

Izid t-preizkusa razlik v skupnem rezultatu na 1. poznem preizkusu znanja o elektrolitih med učenci kontrolne (KS) in eksperimentalne (ES) skupine

V nadaljevanju je prikazano (Tabela 22), pri katerih nalogah 1. poznega preizkusa znanja so učenci eksperimentalne skupine v povprečju dosegli boljše rezultate od kontrolne skupine in statistična pomembnost.
Pri nalogah so učenci lahko dosegli različno število točk.

Primerjava rezultatov po posameznih nalogah 1. poznega preizkusa znanja med učenci kontrolne in eksperimentalne skupine kaže (Tabela 22), da so učenci eksperimentalne skupine v povprečju bolje reševali preizkus znanja kot učenci kontrolne skupine pri kar 6 nalogah od 7, le eno nalogo (3. naloga) so učenci kontrolne skupine reševali bolje, vendar ne statistično pomembno.
Pri 3. nalogi morajo učenci z uporabo indikatorjev znati razlikovati med kislimi, bazičnimi in nevtralnimi snovmi.

Izid t-preizkusa kaže, da so bile pri štirih nalogah, in sicer pri 2., 4., 6. in 7. nalogi, razlike statistično pomembne (Tabela 22).
2. naloga 1. poznega preizkusa znanja je najnižje ravni po Bloomovi kognitivni stopnji, in sicer morajo učenci poznati (a) kisline iz okolja in (b) kemijske formule osnovnih kislin.
4. in 6. naloga sta kombinirani nalogi glede na kognitivno stopnjo po Bloomu, pri obeh nalogah je en del vsebine 2. oz. 3. ravni.
V 7. nalogi se preverja znanje učencev na najvišji ravni po Bloomovi taksonomiji.

Izid t-preizkusa razlik pri posameznih nalogah 1. poznega preizkusa znanja o elektrolitih med učenci kontrolne (KS, n = 127) in eksperimentalne (ES, n = 109) skupine

Glede na celoten preizkus znanja se le v teh treh nalogah (4., 6. in 7. nalogi) preverja znanje na najvišji kognitivni stopnji po Bloomovi taksonomiji.
Pri 4. nalogi morajo učenci (a) izkazati razumevanje, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti, (b) znati iz sheme submikroskopskega prikaza raztopine razbrati delce, ki so nosilci kislih/bazičnih lastnosti in utemeljiti svoj odgovor in (c) vedeti, kakšna je električna prevodnost raztopin.
Pri 6. nalogi morajo učenci znati (a) s formulami zapisati urejeno enačbo nevtralizacije in (b) na submikroskopski ravni prikazati vodno raztopino soli in opredeliti vse delce raztopine.
Pri 7. nalogi morajo učenci uporabiti znanje o kislinah in bazah za rešitev ter vrednotenje avtentične naloge.

3.2.2.2 Uspešnost učencev štiri mesece po usvajanju učne vsebine o elektrolitih 

Naloge in rešitve 2. poznega preizkusa znanja (2. PoPZE) so priložene v Prilogi 2, opis, merske in vsebinske značilnosti 2. poznega preizkusa pa so podane v poglavju 3.2 Merski inštrumenti.

Parametri opisne in inferenčne statistike 2. poznega preizkusa znanja o elektrolitih so podani v Tabeli 23.

Iz Slike 14 je razvidno, da je porazdelitev rezultatov 2. poznega preizkusa znanja mogoče tolmačiti kot normalno.
Da je porazdelitev mogoče tolmačiti kot normalno, dokazujejo tudi izračuni koeficientov asimetrije (kA(kont.) = –0,459; kA(eksp.) = –0,303) in koeficientov sploščenosti (kS(kont.) = –0,459; kS(eksp.) = –0,809).

Slika 14.
Pričakovana normalna porazdelitev rezultatov 2. poznega preizkusa znanja, ločeno za obe, kontrolno in eksperimentalno skupino.

Rezultati kažejo (Tabela 23), da so učenci, ki so bili izpostavljeni učnemu pristopu VAUK, v povprečju dosegli za 3,28 točke boljše rezultate na 2. poznem preizkusu znanja kot učenci, ki so bili deležni tradicionalnega pouka.

Izid t-preizkusa razlik v skupnem rezultatu na 2. poznem preizkusu znanja o elektrolitih med učenci kontrolne (KS) in eksperimentalne (ES) skupine

Razlika v kakovosti znanja o elektrolitih štiri mesece po usvajanju te učne vsebine je torej med učenci kontrolne in eksperimentalne skupine statistično pomembna, vendar je velikost učinka majhen (ߟଶ = 0,04).

V nadaljevanju je prikazano (Tabela 24), pri katerih nalogah 2. poznega preizkusa znanja so učenci eksperimentalne skupine v povprečju dosegli boljše rezultate od kontrolne skupine in statistična pomembnost.

Primerjava rezultatov po posameznih nalogah 2. poznega preizkusa znanja med učenci kontrolne in eksperimentalne skupine kaže, da so učenci eksperimentalne skupine v povprečju bolje reševali 2. pozni preizkus znanja kot učenci kontrolne skupine pri kar 7 nalogah od 8, le eno nalogo (6. naloga) so učenci kontrolne skupine reševali bolje (Tabela 24), vendar ne statistično pomembno.
Pri 6. nalogi morajo učenci (a) znati uporabljati pH-lestvico kot merilo za oceno kislosti in bazičnosti raztopin, (b) razumeti, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti in (c) razlikovati med raztopinami kislin in baz glede na vsebnost oksonijevih in hidroksidnih ionov.

Izid t-preizkusa razlik pri posameznih nalogah 2. poznega preizkusa znanja o elektrolitih med učenci kontrolne (KS, n = 141) in eksperimentalne (ES, n = 111) skupine

Izid t-preizkusa kaže, da so bile pri petih nalogah, in sicer pri 1., 2., 5., 7. in 8. nalogi, razlike statistično pomembne (Tabela 24).
1. naloga 2. poznega preizkusa znanja je 2. ravni po Bloomovi kognitivni stopnji, in sicer morajo učenci prepoznati in razlikovati kemijske formule osnovnih kislin in baz ter soli in oksidov.
2. naloga je najnižje ravni po Bloomovi kognitivni stopnji, pri kateri morajo učenci poznati (a) kisline iz okolja in (b) kemijske formule osnovnih kislin.
5. in 7. naloga sta kombinirani nalogi glede na kognitivno stopnjo po Bloomu, pri obeh nalogah je en del vsebine 2. oz. 3. ravni po Bloomovi kognitivni stopnji.
V 8. nalogi se preverja znanje učencev na najvišji ravni po Bloomovi taksonomiji.
Glede na celoten preizkus znanja se le v teh treh nalogah (5., 7. in 8. naloga) preverja znanje na najvišji kognitivni stopnji po Bloomovi taksonomiji.
Pri 5. nalogi morajo učenci (a) izkazati razumevanje, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti, (b) znati iz sheme submikroskopskega prikaza raztopine razbrati delce, ki so nosilci kislih/bazičnih lastnosti in utemeljiti svoj odgovor in (c) vedeti, kakšna je električna prevodnost raztopin.
Pri 7. nalogi morajo učenci znati (a) s formulami zapisati urejeno enačbo nevtralizacije in (b) na submikroskopski ravni prikazati vodno raztopino soli in opredeliti vse delce raztopine.
Pri 8. nalogi morajo učenci uporabiti znanje o kislinah in bazah za rešitev ter vrednotenje avtentične naloge.

3.2.3 Poti razvoja pojmovanj o elektrolitih 

Za ugotavljanje poti razvoja pojmovanj o elektrolitih je bilo intervjuvanih 15 učencev iz ene osnovne šole, kjer so se učili izbrano učno vsebino z VAUK učnim pristopom.
Vseh 15 učencev je sodelovalo v štirih polstrukturiranih intervjujih, izvedenih v določenih časovnih terminih, in sicer pred uvedbo, takoj po izvedbi, en mesec po izvedbi in štiri mesece po izvedbi poučevanja o elektrolitih z VAUK učnimi moduli.

Pri oblikovanju kriterijev za kategorizacijo pojmovnega razumevanja se je izhajalo iz odgovorov intervjuvancev.
Te se je primerjalo s teoretičnimi pojmi in standardi znanja iz Učnega načrta za kemijo v osnovni šoli; na tej podlagi se je postavilo kategorije in kriterije pojmovnega razumevanja o elektrolitih, ki so prikazani v Tabeli 24, in sicer za vsako posamezno skupino elektrolitov posebej.

Na podlagi oblikovanih kriterijev za kategorizacijo pojmovnega razumevanja vseh treh elektrolitov – kislin, baz in soli – (več o tem v poglavju 2.3.7.2 Analiza podatkov, pridobljenih s polstrukturiranimi intervjuji) se je za vsakega intervjuvanega učenca naredila razvrstitev glede pojmovnega razumevanja, posebej za vsako skupino elektrolitov (kisline – baze – soli) in za vsa štiri merjenja (pred uvedbo, takoj po izvedbi, en mesec po izvedbi in štiri mesece po izvedbi poučevanja z VAUK učnimi moduli).

V Tabelah 25, 26 in 27 je prikazano skupno število učencev, ki dosegajo določen tip pojmovnega razumevanja o kislinah/bazah/soleh v vseh štirih različnih časovnih terminih merjenja.
Čeprav so vsi učenci pred poučevanjem o elektrolitih izkazovali napačno razumevanje tako o kislinah kot o bazah, velja poudariti, da so skoraj vsi učenci vsaj nekaj o kislinah že slišali, nekateri izmed njih so znali kakšno tudi poimenovati (najbolj pogosti sta bili citronska in klorovodikova kislina).
Večina učencev za baze pred poučevanjem še ni slišala, o soleh pa je 40 % učencev vedelo, da so njihovi osnovni gradniki ioni.

Iz Tabele 25 se vidi, da so vsi učenci takoj po usvajanju vsebinskega sklopa o elektrolitih za kisle raztopine vedeli, kolikšen je njihov pH, povečini so poznali nosilce kislih lastnosti v vodnih raztopinah, to je oksonijevi ioni.
Samo trije učenci so takoj po usvajanju učne vsebine o elektrolitih po VAUK učnem pristopu poznali definicijo kislin, to je Kisline so snovi, ki oddajajo protone/vodikove ione, in tako izkazali ustrezno razumevanje pojmov o kislinah.

Učenci z določenim pojmovnim razumevanjem o kislinah 

Število učencev z ustreznim razumevanjem o kislinah se je na kasnejših merjenjih povečalo, in sicer je po enem mesecu poučevanja z VAUK učnim pristopom kar šest učencev izkazalo ustrezno razumevanje, po štirih mesecih poučevanja pa štirje učenci.

Podobno kot pri kislinah so tudi pri bazah vsi učenci takoj po prvem merjenju napredovali v znanju (Tabela 26).

Učenci z določenim pojmovnim razumevanjem o bazah 

Šest učencev je takoj po poučevanju vsebinskega sklopa o elekrolitih izkazalo ustrezno razumevanje pojmov o bazah, v kasnejših merjenjih se je delež učencev z ustreznim razumevanjem še povečal.
Učenci, ki niso dosegli ustreznega razumevanja pojmov o bazah, niso poznali definicije baz, to je Baze so snovi, ki sprejemajo protone/vodikove ione.

Učenci so pri merjenju predznanja pokazali, da imajo že nekaj znanja o soleh (Tabela 27).
Vseh 15 učencev je poznalo kuhinjsko sol kot primer soli, nekateri so poznali tudi njeno kemijsko formulo.
Šest učencev je vedelo, da so osnovni delci v soleh ioni.

Tabela 27

Učenci z določenim pojmovnim razumevanjem o soleh 

Takoj po poučevanju so vsi učenci napredovali v znanju o soleh, vendar je delež učencev, ki so takoj po usvajanju učne vsebine o elektrolitih izkazali ustrezno razumevanje o soleh, zelo majhen (26,7 %).

Po razvrstitvi vsakega intervjuvanega učenca glede pojmovnega razumevanja vseh treh elektrolitov se je nato za vsakega učenca posebej naredil pregled nad ugotovljenimi pojmovnimi razumevanji o določenem elektrolitu v zaporednih časovnih merjenjih.
Na tak način se je ugotovil posameznikov vzorec poti razvoja pojmovanj pri posameznem elektolitu, bodisi je šlo za napredek/upad v pojmovanju od enega do drugega merjenja.
Ko so bili vzorci vseh učencev narejeni, se jih je med sabo primerjalo in tako so se pokazale različne poti razvoja pojmovanj elektrolitov.
Pri vseh treh elektrolitih so se izkazale tri različne poti razvoja pojmovanj, pri kislinah in bazah se je izkazala še ena pot, ki je pri soleh ni bilo zaslediti pri nobenem od intervjuvanih učencev.
Slika 15 prikazuje vzorce poti razvoja pojmovanj vseh vključenih učencev o elektrolitih.

Slika 15.
Vzorci poti razvoja pojmovanj o elektrolitih vseh intervjuvanih učencev.

Vseh 15 učencev je pred usvajanjem vsebinskega sklopa o elektrolitih izkazalo napačno razumevanje o kislinah in bazah, pri soleh so nekateri učenci izkazali na predznanju tudi nepopolno razumevanje z napačnimi pojmovanji.
Po merjenju znanja o elektrolitih takoj po zaključku usvajanja te vsebine so se že pokazale prve razlike v znanju med učenci.
Vsi učenci so takoj po končanem usvajanju vsebinskega sklopa o elektrolitih napredovali, nekateri so izkazali ustrezno razumevanje o elektrolitih, drugi nepopolno ali nepopolno z napačnimi pojmovanji.
Pri nekaterih učencih se je tudi na kasnejših merjenjih pokazal enak napredek v znanju, pri nekaterih nepojasnjen napredek, pri drugih tudi upad.
V nadaljevanju je vsaka pot razvoja pojmovanj podrobneje predstavljena.

3.2.3.1 Prva pot razvoja pojmovanj: »Napredek in stabilnost razumevanja«

Po vseh merjenjih v znanju o kislinah, ki so se izvedla po usvajanju vsebinskega sklopa o elektrolitih z VAUK pristopom, je sedem učencev (14, 8, 10, 4, 2, 6 in 5) izkazalo stabilen napredek znanja o kislinah v primerjavi s predznanjem in se je takšen tudi ohranil (Slika 15).
Od teh sta bila dva učenca (14 in 8), ki sta pokazala ustrezno razumevanje po vseh merjenjih o kislinah, ki so se izvedla po usvajanju vsebinskega sklopa o elektrolitih z VAUK pristopom.
Pri teh dveh učencih je bil napredek največji.
Tudi pri ostalih petih učencih (10, 4, 2, 6 in 5) se je napredek v znanju o kislinah ohranil, vendar so katerega izmed kriterijev ustreznega pojmovanja pozabili (Kisline so snovi, ki oddajajo protone/vodikove ione.), ali so poleg ustreznih pojmovanj dodali še kakšnega napačnega (najpogosteje Kisline so snovi (raztopine), ki so (zelo) kisle.).
Iz Slike 15 vidimo, da so pri bazah štirje učenci (14, 8, 13 in 3) izkazali ustrezno razumevanje po vseh merjenjih, izvedenih po usvajanju vsebinskega sklopa o elektrolitih z VAUK pristopom.
V znanju o soleh sta samo dva učenca (13 in 15) izkazala napredek, ki se je ohranil skozi vsa merjenja, izvedena po usvajanju vsebinskega sklopa o elektrolitih z VAUK pristopom, in sicer sta oba izkazala ustrezno razumevanje (Slika 15).

Velja poudariti, da je bilo mogoče nekatere učence s podvprašanji voditi do ustreznega pojmovanja elektrolitov.
Vendar se učencem, katerim se je s pomočjo podvprašanj pomagalo do ustreznejših odgovorov, tega znanja ni upoštevalo.
Tako je opaziti, da so ti, ki so ob pomoči ugotovili definicijo kislin, to je Kisline so snovi, ki oddajajo protone/vodikove ione, potem samostojno tudi znali povedati definicijo baz, to je Baze so snovi, ki sprejemajo protone/vodikove ione.
V nadaljevanju je izsek iz intervjuja, v katerem je raziskovalka s podvprašanji vodila učenca do pravilnega odgovora na vprašanje: Kaj so kisline?

RAZISKOVALKA: »KAJ SO KISLINE?«

Učenec: »Ja, pod 7 imajo pH.
Manjša je številka, bolj so kisle.«

RAZISKOVALKA: »KATERI DELCI SO NOSILCI KISLIH LASTNOSTI?«

Učenec: »Oksonijevi ioni.«

RAZISKOVALKA: »KAKO LAHKO IZ KEMIJSKIH FORMUL PREPOZNAMO, KATERA SNOV JE KISLINA IN KATERA JE BAZA?«

Učenec: »Ja, kisline imajo kisik, nekovino in še vodik.«

RAZISKOVALKA: »JA, KATERI ELEMENT OD TEH TREH PA JE KLJUČEN ZA NASTANEK OKSONIJEVEGA IONA?«

Učenec: »Vodik …«

RAZISKOVALKA: »KAKO PA NASTANEJO TI OKSONIJEVI IONI?«

Učenec: »Ja ….«

RAZISKOVALKA: »KAJ SE DOGAJA Z VODIKOVIMI IONI, KO RAZTOPIMO KISLINO V VODI?«

Učenec: »Hmm.«

RAZISKOVALKA: »OBIČAJNO V LABORATORIJU UPORABLJAMO KISLINE, KI SO V DOLOČENEM AGREGATNEM STANJU.
V KAKŠNEM?«

Učenec: »V tekočem.
So vodne raztopine.«

RAZISKOVALKA: »TAKO JE.
KAJ SE ZGODI, ČE RAZTOPIMO KLOROVODIKOVO KISLINO V VODI?
KAJ SE DOGAJA S TEMI VODIKOVIMI IONI?«

Učenec: »Ja, gredo k vodi.«

RAZISKOVALKA: »TOREJ, KAKŠNE RAZTOPINE SO KISLINE?«

Učenec: »Ki oddajajo vodikove ione.«

3.2.3.2 Druga pot razvoja pojmovanj: »Upad razumevanja«

Pri tej poti razvoja pojmovanj o elektrolitih so učenci takoj po zaključku usvajanja tega vsebinskega sklopa v primerjavi z začetnim predznanjem napredovali in takšen napredek ohranili do predzadnjega merjenja, ki je bilo en mesec po zaključku usvajanja, nato pa so štiri mesece po usvajanju izkazali upad v znanju.
Pri nekaterih učencih se je izkazal malo drugačen upad razumevanja.
In sicer so največji napredek v primerjavi z začetnim predznanjem o elektrolitih izkazali takoj po zaključku usvajanja tega vsebinskega sklopa, nato so izkazali upad v znanju, ki se je ohranil do zadnjega merjenja, tj. štiri mesece po zaključku usvajanja.
V znanju o kislinah je samo pri učencu 12 mogoče opaziti »Upad razumevanja« (Slika 15), iz napačnega razumevanja v predznanju je napredoval le do nepopolnega razumevanja z napačnimi pojmovanji, na zadnjem merjenju pa je ponovno izkazal napačno razumevanje.
V znanju o bazah so trije učenci (7, 5 in 12) izkazali »Upad razumevanja« (Slika 15).
Izmed vseh treh je bil najuspešnejši učenec 7, ki je iz napačnega razumevanja, izkazanega v predznanju, napredoval takoj po zaključku usvajanja vsebinskega sklopa o elektrolitih do ustreznega razumevanja, ga ohranil takšnega še en mesec po usvajanju vsebinskega sklopa, potem pa je štiri mesece po usvajanju tega vsebinskega sklopa izkazal upad do nepopolnega razumevanja.
Pozabil je definicijo o bazah, tj. Baze so snovi, ki sprejemajo protone/vodikove ione.
Pri ostalih dveh učencih (5 in 12) je bil viden upad do nepopolnega razumevanja.
Iz Slike 15 vidimo, da je kar 5 učencev (10, 14, 2, 12 in 11) v znanju o soleh izkazalo »Upad razumevanja«.
Pri treh učencih (10, 14 in 2) je opaziti največji napredek v primerjavi s predznanjem takoj po zaključku usvajanja vsebinskega sklopa o elektrolitih, napredovali so do ustreznega razumevanja, en mesec po zaključku usvajanja pa se je pokazal upad, izkazali so nepopolno razumevanje, ki se je kot tako ohranilo tudi do zadnjega merjenja, štiri mesece po zaključku usvajanja.
Pri učencih 12 in 11 je zaslediti malo drugačen »Upad razumevanja«.
In sicer sta v primerjavi s predznanjem takoj po zaključku usvajanja vsebinskega sklopa napredovala do nepopolnega razumevanja, ki se je kot tako ohranilo do naslednjega merjenja, en mesec po usvajanju, štiri mesece po zaključku usvajanja pa je pri obeh zaznati upad do napačnega razumevanja.
Potrebno je omeniti, da so učenci 10, 14 in 12 že pri preverjanju predznanja v znanju o soleh izkazali nepopolno razumevanje z napačnimi pojmovanji, česar ni izkazal noben učenec ne pri kislinah ne pri bazah.
Vsi trije so v predznanju izkazali znanje, da so soli ionske spojine.

3.2.3.3 Tretja pot razvoja pojmovanj »Izmenjavanje napredkov in upada«

Pri tej poti razvoja pojmovanj o elektrolitih so učenci izkazali napredek v znanju v primerjavi s predznanjem takoj po usvajanju vsebinskega sklopa o elektrolitih, nato je en mesec po usvajanju vsebinskega sklopa izkazan upad v znanju, štiri mesece po usvajanju vsebinskega sklopa pa ponovno napredek.
Iz Slike 15 vidimo, da so učenci pot razvoja pojmovanj »Izmenjevanje napredkov in upada« izkazali v znanju o kislinah in bazah, o soleh pa ne, pri obeh elektrolitih po en učenec.
Učenec 7 je tako takoj po usvajanju vsebinskega sklopa o elektrolitih kot tudi štiri mesece po njenem zaključku izkazal ustrezno razumevanje kislin, en mesec po usvajanju vsebinskega sklopa pa je izkazal upad v znanju kislin, pozabil je definicijo kislin, tj. Kisline so snovi, ki oddajajo protone/vodikove ione, ter tako izkazal nepopolno razumevanje v znanju kislin.
Identično pot razvoja pojmovanj je izkazal učenec 4 v znanju baz, ki pa je en mesec po usvajanju vsebinskega sklopa pozabil definicijo baz, tj. Baze so snovi, ki sprejemajo protone/vodikove ione.

3.2.3.4 Četrta pot razvoja pojmovanj: »Nepojasnjen napredek oz. nepojasnjen upad razumevanja 

Za to pot razvoja pojmovanj je značilno, da so učenci v primerjavi s predznanjem o elektrolitih bodisi (1) izkazali napredek v znanju takoj po zaključku usvajanja te vsebine, ki se je na poznejših dveh merjenjih (en mesec in štiri mesece po implementaciji VAUK pristopa o elektrolitih) še povečal in ohranil bodisi (2) napredovali v primerjavi z začetnim predznanjem o elektrolitih od enega do drugega merjenja, na zadnjem, 2. poznem preizkusu znanja, pa je opazen upad v znanju.
V tem primeru se je združilo na videz dve različni poti razvoja pojmovanj o elektrolitih, kajti pri obeh je opaziti »dodatni« napredek v znanju o elektrolitih od merjenja takoj po usvajanju te učne vsebine do enega meseca po usvajanju.
Ta dodatni napredek se je poimenoval nepojasnjen, kajti ne more se z gotovostjo trditi, da je temu napredku mogoče pripisati učenje z VAUK pristopom.
Namreč, vsi intervjuvani učenci so bili po zaključku obravnave pojmov o elektrolitih deležni tradicionalnega pouka kemije (kot ga izvaja njihov učitelj), bili so izpostavljeni ponavljanju in utrjevanju usvojenega znanja pred ustnim ocenjevanjem in pisanjem šolskega pisnega preizkusa znanja.
Iz Slike 15 je razvidno, da sta v znanju o kislinah takoj po poučevanju vsebinskega sklopa o elektrolitih dva učenca (3 in 9) pokazala napredek v znanju o kislinah, učenec 3 nepopolno razumevanje, učenec 9 nepopolno razumevanje z napačnimi pojmovanji.
Oba sta pozabila definicijo kislin, to je Kisline so snovi, ki oddajajo protone/vodikove ione, učenec 9 je poleg tega izrazil še napačno razumevanje o kislinah.
Obema učencema je skupno, da sta en mesec po zaključku usvajanja vsebinskega sklopa o elektrolitih v primerjavi z merjenim znanjem o kislinah takoj po zaključku usvajanja še napredovala in da se je takšen napredek ohranil do zadnjega merjenja.
Razlika med njima je v tem, da je učenec 3 na obeh poznih merjenjih izkazal ustrezno razumevanje, učenec 9 pa nepopolno razumevanje.

Iz Slike 15 razberemo, da so v znanju o bazah štirje učenci (15, 2, 9 in 11) izkazali »Nepojasnjen napredek«.
Dva učenca (15 in 2) sta iz nepopolnega razumevanja o bazah, ki sta ga izkazala na merjenju takoj po zaključku usvajanja vsebinskega sklopa o elektrolitih, napredovala do ustreznega razumevanja, ki se je ohranilo tudi do zadnjega merjenja.
Učenec 9 je iz nepopolnega razumevanja z napačnimi pojmovanji o bazah, ki ga je izkazal na merjenju takoj po implementaciji VAUK učnega pristopa o elektrolitih, napredoval na ustrezno razumevanje, ki se je ohranilo vse do zadnjega merjenja.
Učenec 11 je iz nepopolnega razumevanja z napačnimi pojmovanji o bazah, ki ga je izkazal takoj po implementaciji VAUK učnega pristopa o elektrolitih, napredoval le do nepopolnega razumevanja, ki se je ohranilo do zadnjega merjenja.
Na nobenem od treh merjenj, ki so bila izvedena po usvajanju vsebinskega sklopa o elektrolitih, ni znal definicije o bazah, to je Baze so snovi, ki sprejemajo protone/vodikove ione.
V znanju o soleh so štirje učenci (7, 3, 9 in 4) izkazali »Nepojasnjen napredek« (Slika 15).
Pri treh učencih (7, 3 in 9) je v primerjavi s predznanjem zaslediti manjši napredek v znanju o soleh takoj po usvajanju vsebinskega sklopa o elektrolitih, ki se je pri naslednjem merjenju še povečal in se ohranil do zadnjega merjenja.
Učenca 7 in 3 sta tako na obeh zadnjih merjenjih v znanju o soleh izkazala ustrezno razumevanje, medtem ko je učenec 9 nazadoval do nepopolnega razumevanja.
Učenec 9 ni vedel, da so soli ionske spojine.
Pri učencu 4 je mogoče zaslediti drugačen »Nepojasnjen napredek«.
V primerjavi s predznanjem o soleh je izkazal manjši napredek takoj po usvajanju vsebinskega sklopa o elektrolitih, ga ohranil do naslednjega merjenja, pri zadnjem merjenju, štiri mesece po implementaciji VAUK pristopa o elektrolitih, pa je napredoval in tako izkazal ustrezno razumevanje o soleh.

V znanju o kislinah je pri štirih intrevjuvanih učencih (15, 15, 1 in 11) izkazan »Nepojasnjen upad razumevanja«.
Pri vseh je zaslediti bodisi drugačen nepojasnjen napredek bodisi upad.
Od vseh štirih učencev je največji napredek v znanju o kislinah takoj po zaključku usvajanja vsebinskega sklopa o elektrolitih v primerjavi s predznanjem izkazal učenec 13, napredoval je do nepopolnega razumevanja.
En mesec po zaključku usvajanja vsebinskega sklopa o elektrolitih je v primerjavi z merjenim znanjem o kislinah takoj po zaključku usvajanja še napredoval do ustreznega razumevanja, nato pa je na zadnjem merjenju, štiri mesece po zaključku usvajanja vsebinskega sklopa o elektrolitih, zaznati upad do nepopolnega razumevanja.
Ostali trije učenci (15, 1 in 11) so v znanju o kislinah takoj po zaključku usvajanja vsebinskega sklopa o elektrolitih v primerjavi s predznanjem izkazali manjši napredek, napredovali so le do nepopolnega razumevanja z napačnimi pojmovanji.
Učenca 15 in 1 sta nato na naslednjem merjenju napredovala vse do ustreznega razumevanja, na zadnjem merjenju, štiri mesece po zaključku usvajanja vsebinskega sklopa o elektrolitih, pa je pri obeh opaziti upad v znanju o kislinah, pri učencu 15 do nepopolnega razumevanja, pri učencu 1 pa ponovno do nepopolnega razumevanja z napačnimi pojmovanji.
Učenec 11 je en mesec po zaključku usvajanja vsebinskega sklopa o elektrolitih napredoval do nepopolnega razumevanja, nato pa je na zadnjem merjenju opaziti upad v znanju o kislinah, ponovno do nepopolnega razumevanja z napačnimi pojmovanji.
Iz Slike 15 2 je razvidno, da so v znanju o bazah trije učenci (10, 1 in 6) izkazali »Nepojasnjen upad razumevanja«.
Dva izmed njih (1 in 10) sta takoj po zaključku usvajanja vsebinskega sklopa o elektrolitih v znanju o bazah v primerjavi s predznanjem napredovala do nepopolnega razumevanja, nato sta en mesec po zaključku usvajanja še dodatno napredovala do ustreznega razumevanja, nakar je pri obeh sledil upad ponovno do nepopolnega razumevanja.
Ponovno sta pozabila definicijo o bazah, to je Baze so snovi, ki sprejemajo protone/vodikove ione.
V znanju o soleh so bili štirje učenci (8, 1, 6 in 5), ki so izkazali »Nepojasnjen upad razumevanja« (Slika 15).
Učenca 8 in 1 sta iz napačnega razumevanja iz predznanja napredovala takoj po zaključku usvajanja vsebinskega sklopa o elektrolitih do nepopolnega, en mesec po zaključku usvajanja sta še dodatno napredovala do ustreznega razumevanja, na zadnjem merjenju, štiri mesece po zaključku usvajanja, pa sta v znanju o soleh izkazala upad do nepopolnega razumevanja.
Učenec 6 je iz napačnega pojmovanja o soleh na predznanju napredoval takoj po zaključku usvajanja vsebinskega sklopa o elektrolitih le do nepopolnega razumevanja z napačnimi pojmovanji, nato je en mesec po zaključku usvajanja še napredoval do ustreznega razumevanja, na zadnjem merjenju, štiri mesece po zaključku usvajanja, pa je v znanju o soleh izkazal velik upad, in sicer je ponovno izkazal nepopolno razumevanje z napačnimi pojmovanji.
Podoben potek v razvoju pojmovanja v znanju o soleh kot učenec 6 je izkazal tudi učenec 5, le da je ta en mesec po zaključku usvajanja vsebinskega sklopa o elektrolitih izkazal nepopolno razumevanje, na nobenem merjenju ni znal, da so soli ionske spojine.

3.3 IZBRANE NEODVISNE SPREMENLJIVKE IN KAKOVOST TER TRAJNOST ZNANJA O ELEKTROLITIH 

V tem podpoglavju so predstavljene ugotovitve na osnovi izračunov in podatkov opisne in inferenčne statistike, kako sposobnost formalno-logičnega mišljenja vpliva na kakovost in trajnost znanja o elektrolitih.
Poleg tega je predstavljeno, kako se odnos učencev do kemije, do sodelovalnega učenja in do VAUK izobraževalnega pristopa spreminjajo med aplikacijo VAUK izobraževalnega pristopa.

3.3.1 Sposobnost formalno-logičnega mišljenja in kakovost ter trajnost znanja o elektrolitih 

3.3.1.1 Sposobnost formalno-logičnega mišljenja in kakovost znanja o elektrolitih 

Da bi se ugotovila sposobnost formalno-logičnega mišljenja pri učencih, so učenci obeh skupin pred izvedbo eksperimenta izvedli test formalno-logičnega mišljenja (TOLT).

Primerjava med učenci z različnimi sposobnostmi formalno-logičnega mišljenja, ki so bili izpostavljeni učnemu pristopu VAUK, kaže (Tabela 28), da učenci na formalno-logični ravni kognitivnega razvoja takoj po implementaciji VAUK učne strategije v povprečju dosegajo najboljše rezultate v znanju o elektrolitih, nato sledijo učenci na prehodni ravni in učenci na konkretni ravni, kar je bilo tudi pričakovano.

Izid enosmerne analize variance razlik v skupnem rezultatu na preizkusu znanja o elektrolitih med učenci eksperimentalne skupine z različnimi ravnmi kognitivnega razvoja 

Razlika v kakovosti znanja o elektrolitih takoj po usvajanju te učne vsebine je torej med učenci eksperimentalne skupine z različnimi sposobnostmi formalno-logičnega mišljenja statistično pomembna, tudi velikost učinka je velik (ߟଶ = 0,21).
Dodatni Tahmanov preizkus je pokazal, da učenci na formalno-logični ravni kognitivnega razvoja izkazujejo takoj po implementaciji VAUK učne strategije statistično pomembno boljše rezultate v znanju o elektrolitih v primerjavi z učenci, ki dosegajo prehodno oz. konkretno raven.
Med učenci na prehodni in konkretni ravni kognitivnega razvoja statistično pomembnih razlik v znanju o elektrolitih ni.
V nadaljevanju so predstavljene razlike v skupnem rezultatu na preizkusu znanja o elektrolitih med učenci kontrolne in eksperimentalne skupine, ki dosegajo konkretno raven kognitivnega razvoja.

Rezultati kažejo (Tabela 29), da so učenci na konkretni ravni kognitivnega razvoja, ki so bili izpostavljeni učnemu pristopu VAUK, v povprečju na preizkusu znanja dosegli 4,04 točk več kot učenci na konkretni ravni kognitivnega razvoja, ki so bili deležni tradicionalnega pouka.

Izid t-preizkusa razlik v skupnem rezultatu na preizkusu znanja o elektrolitih med učenci kontrolne (KS) in eksperimentalne skupine (ES), ki dosegajo konkretno raven kognitivnega razvoja 

Razlika v kakovosti znanja o elektrolitih takoj po usvajanju te učne vsebine je torej med učenci kontrolne in eksperimentalne skupine, ki dosegajo konkretno raven kognitivnega razvoja, statistično pomembna, vendar je velikost učinka majhen (ߟଶ = 0,05).

V nadaljevanju je prikazano, kakšne so razlike v skupnem rezultatu na preizkusu znanja o elektrolitih med učenci kontrolne in eksperimentalne skupine, ki dosegajo prehodno raven kognitivnega razvoja.

Rezultati kažejo (Tabela 30), da so učenci na prehodni ravni kognitivnega razvoja, ki so bili izpostavljeni učnemu pristopu VAUK, na preizkusu znanja dosegli v povprečju 3,63 točk več kot učenci na prehodni ravni kognitivnega razvoja, ki so bili deležni tradicionalnega pouka.

Izid t-preizkusa razlik v skupnem rezultatu na preizkusu znanja o elektrolitih med učenci kontrolne (KS) in eksperimentalne skupine (ES), ki dosegajo prehodno raven kognitivnega razvoja 

Razlika v kakovosti znanja o elektrolitih takoj po usvajanju te učne vsebine torej med učenci kontrolne in eksperimentalne skupine, ki dosegajo prehodno raven kognitivnega razvoja, ni statistično pomembna.

V nadaljevanju je prikazano, kakšne so razlike v skupnem rezultatu na preizkusu znanja o elektrolitih med učenci kontrolne in eksperimentalne skupine, ki dosegajo formalno-logično raven kognitivnega razvoja.

Rezultati kažejo (Tabela 31), da so učenci na formalno-logični ravni kognitivnega razvoja, ki so bili izpostavljeni učnemu pristopu VAUK, na preizkusu znanja dosegli v povprečju 4,53 točk več kot učenci na formalno-logični ravni kognitivnega razvoja, ki so bili deležni tradicionalnega pouka.

Izid t-preizkusa razlik v skupnem rezultatu na preizkusu znanja o elektrolitih med učenci kontrolne (KS) in eksperimentalne skupine (ES), ki dosegajo formalno-logično raven kognitivnega razvoja 

Razlika v kakovosti znanja o elektrolitih takoj po usvajanju te učne vsebine je torej med učenci kontrolne in eksperimentalne skupine, ki dosegajo formalno-logično raven kognitivnega razvoja, statistično pomembna, vendar je velikost učinka zmeren (ߟଶ = 0,11).

3.3.1.2 Sposobnost formalno-logičnega mišljenja in trajnost znanja o elektrolitih 

Primerjava med učenci z različnimi sposobnostmi formalno-logičnega mišljenja, ki so bili izpostavljeni učnemu pristopu VAUK, kaže (Tabela 32), da učenci na formalno-logični ravni kognitivnega razvoja na obeh poznih preizkusih znanja v povprečju dosegajo najboljše rezultate v znanju o elektrolitih, nato sledijo učenci na prehodni in učenci na konkretni ravni, kar je bilo tudi pričakovano.

Razliki v trajnosti znanja o elektrolitih sta torej tako en mesec kot tudi štiri mesece po implementaciji VAUK učne strategije med učenci z različnimi sposobnostmi kognitivnega razvoja statistično pomembni.
Dodatni Post Hoc test je pokazal, da učenci na formalno-logični ravni kognitivnega razvoja izkazujejo en mesec po implementaciji VAUK učne strategije statistično pomembno boljše rezultate v znanju o elektrolitih v primerjavi z učenci, ki dosegajo konkretno raven.

Izid enosmerne analize variance razlik v skupnem rezultatu na 1. poznem in 2. poznem preizkusu znanja o elektrolitih med učenci eksperimentalne skupine z različnimi ravnmi kognitivnega razvoja 

Med učenci na formalno-logični in na prehodni ravni kot med učenci na prehodni in na konkretni ravni kognitivnega razvoja en mesec po implementaciji VAUK učne strategije ni statistično pomembnih razlik v znanju o elektrolitih.
Učenci na formalno-logični ravni kognitivnega razvoja izkazujejo štiri mesece po implementaciji VAUK učne strategije statistično pomembno boljše rezultate v znanju o elektrolitih v primerjavi z učenci, ki dosegajo tako prehodno kot tudi konkretno raven.
Med učenci na prehodni in na konkretni ravni kognitivnega razvoja štiri mesece po implementaciji VAUK učne strategije ni statistično pomembnih razlik v znanju o elektrolitih.

V nadaljevanju so predstavljene razlike v skupnem rezultatu na obeh poznih preizkusih znanja o elektrolitih med učenci kontrolne in eksperimentalne skupine, ki dosegajo konkretno raven kognitivnega razvoja.

Rezultati kažejo (Tabela 33), da so učenci na konkretni ravni kognitivnega razvoja, ki so bili izpostavljeni učnemu pristopu VAUK, v povprečju dosegli boljše rezultate na obeh poznih preizkusih znanja kot učenci na konkretni ravni kognitivnega razvoja, ki so bili deležni tradicionalnega pouka.

Iz Tabele 33 je razvidno, da razliki v trajnosti znanja o elektrolitih med učenci kontrolne in eksperimentalne skupine, ki dosegajo konkretno raven kognitivnega razvoja, nista statistično pomembni niti en mesec niti štiri mesece po izvedbi učne strategije.

Izid t-preizkusa razlik v skupnem rezultatu na 1. poznem in 2. poznem preizkusu znanja o elektrolitih med učenci, ki dosegajo konkretno raven kognitivnega razvoja, posebej v kontrolni (KS) in eksperimentalni (ES) skupini

V nadaljevanju je predstavljeno, kakšne so razlike v skupnem rezultatu na obeh poznih preizkusih znanja o elektrolitih med učenci kontrolne in eksperimentalne skupine, ki dosegajo prehodno raven kognitivnega razvoja.

Rezultati kažejo (Tabela 34), da so učenci na prehodni ravni kognitivnega razvoja, ki so bili izpostavljeni učnemu pristopu VAUK, v povprečju dosegli boljše rezultate na obeh poznih preizkusih znanja kot učenci na prehodni ravni kognitivnega razvoja, ki so bili deležni tradicionalnega pouka.

Izid t-preizkusa razlik v skupnem rezultatu na 1. poznem in 2. poznem preizkusu znanja o elektrolitih med učenci, ki dosegajo prehodno raven kognitivnega razvoja, posebej v kontrolni (KS) in eksperimentalni (ES) skupini

Razliki v trajnosti znanja o elektrolitih med učenci kontrolne in eksperimentalne skupine, ki dosegajo prehodno raven kognitivnega razvoja, tako en mesec kot štiri mesece po izvedbi učne strategije nista statistično pomembni.

V nadaljevanju je predstavljeno, kakšne so razlike v skupnem rezultatu na obeh poznih preizkusih znanja o elektrolitih med učenci kontrolne in eksperimentalne skupine, ki dosegajo formalno-logično raven kognitivnega razvoja.

Rezultati kažejo (Tabela 35), da so učenci na formalno-logični ravni kognitivnega razvoja, ki so bili izpostavljeni učnemu pristopu VAUK, v povprečju dosegli boljše rezultate na obeh poznih preizkusih znanja kot učenci na formalno-logični ravni kognitivnega razvoja, ki so bili deležni tradicionalnega pouka.

Izid t-preizkusa razlik v skupnem rezultatu na 1. poznem in 2. poznem preizkusu znanja o elektrolitih med učenci, ki dosegajo formalno-logično raven kognitivnega razvoja, posebej v kontrolni (KS) in eksperimentalni (ES) skupini

Razliki v trajnosti znanja o elektrolitih med učenci kontrolne in eksperimentalne skupine, ki dosegajo formalno-logično raven kognitivnega razvoja, sta tako en mesec kot štiri mesece po izvedbi učne strategije statistično pomembni.

3.3.2 Individualni interes in učna samopodoba učencev do kemije 

Za ugotavljanje individualnega interesa in učne samopodobe učencev do kemije je bil uporabljen vprašalnik Odnos do kemije – OK, ki so ga učenci eksperimentalne skupine izpolnjevali dvakrat, in sicer najprej pred obravnavo vsebinskega sklopa Kisline, baze in soli, nato pa še po zadnjem izvedenem VAUK učnem modulu.
Tako se je želelo preveriti, če sta se individualni interes in učna samopodoba do kemije pri učencih eksperimentalne skupine spremenila zaradi inovativnega izobraževalnega pristopa.

Vprašalnik meri dve različni sestavini notranje motivacijske usmerjenosti za učenje predmeta, in sicer individualni (kognitivni in čustveni) interes ter učno samopodobo.

Rezultati kažejo (Tabela 36), da razliki v odnosu do kemije pred uporabo VAUK učnega pristopa in po njej nista statistično pomembni, niti pri individualnemu interesu niti ne pri učni samopodobi.

Izid parnega t-preizkusa razlik v skupnem rezultatu učencev eksperimentalne skupine (n = 132) v odnosu do kemije ob začetku in ob koncu implementacije VAUK učnega pristopa 

3.3.3 Odnos učencev do sodelovalnega učenja 

Odnos učencev do sodelovalnega učenja je bil ovrednoten z vprašalnikom »Odnos do sodelovalnega učenja (SAGE)«, ki so ga učenci eksperimentalne skupine izpolnjevali dvakrat, in sicer najprej pred obravnavo vsebinskega sklopa Kisline, baze in soli, nato pa še po zadnjem izvedenenem VAUK učnem modulu.
Tako se je želelo preveriti, ali se je Odnos do sodelovalnega učenja pri učencih eksperimentalne skupine spremenil zaradi inovativnega izobraževalnega pristopa.

Vprašalnik se vsebinsko nanaša na štiri različne faktorje: (1) kakovost izdelka in procesa; (2) podpora vrstnikov; (3) solidarnost med vrstniki; (4) frustracije s člani skupine.

Rezultati kažejo (Tabela 37), da so po uporabi VAUK učnega pristopa učenci v povprečju dosegli slabše rezultate pri merjenju odnosa do sodelovalnega učenja pri vseh štirih faktorjih, kakor pri merjenju pred uvedbo VAUK učnega pristopa.

Izid parnega t-preizkusa razlik v skupnem rezultatu učencev (n = 123) v odnosu do sodelovalnega učenja pred začetkom in ob koncu implementacije VAUK učnega pristopa 

Razlika pri merjenju odnosa do sodelovalnega učenja pred uporabo VAUK učnega pristopa in po njej je statistično pomembna le pri prvem faktorju, in sicer so učenci pred uvedbo VAUK učnega pristopa ocenili pri kakovosti izdelka in procesa v povprečju višji rezultat kot po končanem poučevanju z aplikacijo VAUK, vendar je velikost učinka majhen (ߟଶ = 0,04).
V nobenem od preostalih treh faktorjev ni statistično pomembnih razlik pred uporabo VAUK učnega pristopa pri pouku kemije in po njej.

3.3.4 Odnos učencev do VAUK izobraževalnega pristopa (situacijski interes)

Odnos učencev eksperimentalne skupine do inovativnega izobraževalnega pristopa je bil ovrednoten z vprašalnikom »Izvedba učne ure«.
Z namenom ovrednoti morebitno spreminjanje ravni situacijskega interesa učencev pri časovnem napredovanju od enega do drugega VAUK učnega modula je bila narejena enosmerna analiza variance za ponovljene meritve, in sicer se je spremljal situacijski interes učencev po 1. (Situacijski interes 1), po 4. (Situacijski interes 2) in po 7. izvedenem VAUK učnem modulu (Situacijski interes 3).
Ker je bilo merjenje individualnega interesa opravljeno trikrat med aplikacijo VAUK učnih modulov pri pouku kemije, so za razliko od prejšnjih rezultatov na tem mestu rezultati podani v obliki grafa.

Iz Slike 16 je razvidno, da je situacijski interes pri vseh treh merjenjih visok in se iz enega do drugega merjenja bistveno ne spreminja.
Razlike v situacijskem interesu se od prvega do zadnjega merjenja statistično pomembno ne razlikujejo.

Zadnje vprašanje vprašalnika, vprašanje prostih odgovorov (»Po lastni izbiri napiši tri stvari, ki so bile v tej uri zate najbolj zanimive.«), se je nanašalo na mnenje učencev o treh stvareh, ki so jim bile pri posamezni uri najbolj zanimive.
Učenci so nanj odgovarjali prosto in zelo različno, nekateri so napisali več kot tri stvari, ki so jim bile zanimive, spet drugi manj, nekaj učencev na vprašanje sploh ni odgovorilo.

V Tabeli 38 so prikazane kategorije vprašanja prostih odgovorov, ki so se najpogosteje pojavljale pri vseh treh merjenjih situacijskega interesa (1. merjenje – po 1. VAUK, 2. merjenje – po 4. VAUK in 3. merjenje – po 7. VAUK učnem modulu).
V prvem VAUK učnem modulu se učenci seznanijo z organskimi kislinami (predvsem, kje jih srečajo v vsakdanjem življenju), bolj podrobno spoznajo anorganske kisline, to je binarne kisline in oksokisline.
V 4. VAUK učnem modulu se učenci seznanijo z lastnostmi kovinskih in nekovinskih oksidov pri reakciji z vodo in v zadnjem, 7. VAUK učnem modulu, se učenci seznanijo z reakcijami med kislinami in bazami, ki jim rečemo nevtralizacije.

Slika 16.
Izid enosmerne analize variance za ponovljene meritve razlik v povprečnem odnosu do VAUK izobraževalnega pristopa učencev eksperimentalne skupine (n = 89) od začetka do konca implementacije VAUK učnega pristopa.

Pri vseh treh merjenjih je bilo učencem, ki so bili izpostavljeni VAUK izobraževalnemu pristopu, najbolj zanimivo sodelovalno učenje.
Potrebno je dodati, da se je k temu kriteriju prištevalo vse odgovore učencev, ki so se nanašali na pojem sodelovalnega učenja, tj. delo v skupini, sodelovanje v skupini, medsebojna pomoč, posvetovanje s sošolci, samostojno raziskovanje (brez učitelja), skupinsko reševanje nalog, razdelitev vlog, izražanje mnenj, pogovarjanje o temi.

Druga najbolj zanimiva dejavnost učencem pri izvedbi VAUK učnih modulov je bilo praktično delo oz. eksperimentiranje.
Nekateri učenci so posebej izpostavili, da jim je bilo všeč, da so lahko sami eksperimentirali.
Nekaj učencev je tudi zapisalo, da jim je bilo poleg eksperimentiranja všeč tudi pisanje eksperimentalnih opažanj.
Iz Tabele 38 je razvidno, da se je pri 1. merjenju situacijskega interesa manjše število učencev odločilo za eksperimentiranje kot pri 2. in 3. merjenju.
Razloge se prav gotovo lahko išče v izvedbi samih učnih modulov, saj pri 1. VAUK učnem modulu ni bilo pravega eksperimentalnega dela, temveč zgolj opazovanje reagenčnih steklenic kislin in ugotavljanje oznak za nevarne snovi.
Pri 4. VAUK učnem modulu so učenci s pomočjo poskusov, ki so jih izvedli sami, spoznavali, kakšne lastnosti glede kislosti/bazičnosti imajo vodne raztopine kovinskih oz. nekovinskih oksidov.
Pri 7. VAUK učnem modulu so učenci s pomočjo poskusa, ki so ga izvedli sami, spoznavali, kakšen je pH soli, ki nastane pri nevtralizaciji med klorovodikovo kislino in natrijevim hidroksidom.

Kategorije odgovorov učencev na vprašanje prostih odgovorov vprašalnika »Izvedba učne ure« po vseh treh merjenjih

Kot tretja dejavnost, ki je bila učencem najbolj zanimiva, je obravnavana učna vsebina.

Poleg zgoraj omenjenih dejavnosti, ki so se zdele učencem še zanimive (spoznavanje aktualne vsebine, skupinsko preverjanje (ob koncu), delo z besedilom, pomoč učitelja), moramo izpostaviti še naslednje (ki niso bile izpostavljene pri vseh merjenjih, marveč samo pri nekaterih, odvisno od učnega modula): sestavljanje krogličnih modelov, uvodni družbenonaravoslovni kontekst in zapisovanje kemijskih enačb.
Učenci so še zapisali, da so se pri teh urah veliko naučili, učne ure so se jim zdele pestre in so jim hitro minile.

4 RAZPRAVA

Pregled rezultatov analize podatkov študije in njihovo primerjavo z relevantno literaturo na preučevanem področju je mogoče glede na postavljene hipoteze študije povzeti po posameznih vsebinskih sklopih.

4.1 VAUK UČNI PRISTOP IN KAKOVOST TER TRAJNOST ZNANJA O ELEKTROLITIH 

Pregled hipotez je podan v Tabeli 39.
Iz nje je mogoče povzeti, da sta obe hipotezi, ki se nanašata na ugotavljanje razlik med skupinama v kakovosti in trajnosti znanja o elektrolitih, v celoti potrjeni z manj kot 5-odstotnim tveganjem.

Pregled potrjenosti hipotez glede kakovosti in trajnosti znanja o elektrolitih 

Učenci eksperimentalne skupine so na preizkusu znanja dosegli v povprečju za 2,5 točk boljše rezultate znanja o elektrolitih od učencev kontrolne skupine in s tem z manj kot 1-odstotnim tveganjem izkazali statistično pomembno kakovostnejše razumevanje te vsebine.
Podrobnejša analiza kakovosti znanja o elektrolitih po nalogah je še pokazala, da so učenci eksperimentalne skupine v primerjavi s kontrolno skupino v povprečju izkazali boljše rezultate pri osmih od devetih nalog, pri treh nalogah tudi statistično pomembno boljše rezultate (dve nalogi od teh spadata po razvrstitvi znanja po Bloomu k višjim kognitivnim stopnjam – analiza in sinteza).

Podobno so učenci eksperimentalne skupine tudi na obeh poznih preizkusih znanja dosegli v povprečju za 3,3 točke boljše rezultate znanja o elektrolitih od učencev kontrolne skupine in s tem z manj kot 5-odstotnim (na 1. poznem preizkusu) oz. 1-odstotnim (na 2. poznem preizkusu znanja) tveganjem izkazali statistično pomembno trajnejše razumevanje te vsebine.

Podrobnejša analiza znanja o elektrolitih po nalogah na 1. poznem preizkusu znanja je pokazala, da so učenci eksperimentalne skupine v primerjavi s kontrolno skupino v povprečju izkazali boljše rezultate pri večini nalog, pri štirih nalogah tudi statistično pomembno boljše rezultate (tri naloge od teh spadajo po razvrstitvi znanja po Bloomu k višjim kognitivnim stopnjam – analiza, sinteza in vrednotenje).
Podrobnejša analiza znanja o elektrolitih po nalogah 2. poznega preizkusa znanja je pokazala, da so učenci eksperimentalne skupine v povprečju pri večini nalog dosegli boljše rezultate od učencev kontrolne skupine, pri kar petih nalogah so bile razlike tudi statistično pomembne.

V zadnjih nekaj letih je bilo narejenih mnogo raziskav, ki kažejo v prid VAUK pristopu glede kakovosti in trajnosti znanja učencev, pridobljenega na ta način.
Pozitivne učinke uporabe VAUK izobraževalnega pristopa je mogoče zaslediti pri različnih kemijskih vsebinah: pri kemijskih reakcijah (Devetak in Poznič, 2014; Poznič, 2014); pri ogljikovodikih (Kolbl, 2012; Kolbl in Devetak, 2012a, 2012b), pri obravnavi reakcije nevtralizacije (Devetak idr., 2011) ter pri kislinah in bazah (Kolbl in Devetak, 2014; Šket idr., 2012).

Rezultati študije J. Kolbl (2012) kažejo, da so učenci, ki so bili deležni VAUK učnega pristopa pri obravnavi učnih vsebin o ogljikovodikih, ob koncu poučevanja v povprečju dosegli boljše rezultate od učencev, ki so se učili isto učno vsebino na tradicionalen način, vendar razlike niso bile statistično pomembne.
Učenci, ki so spoznavali učno vsebino z inovacijo, so bili na preizkusu znanja o ogljikovodikih v povprečju boljši od učencev, deležnih tradicionalnega pouka, kar pri petih nalogah od šestih.
Do podobnih ugotovitev so prišli tudi Devetak idr. (2011) v raziskavi, v kateri je bil uporabljen VAUK učni pristop pri obravnavi reakcije nevtralizacije.
Poročajo, da je bila obravnava učne vsebine z inovacijo za učence zanimiva ter razgibana in glede na rezultate preizkusa znanja iz usvojene vsebine tudi uspešna.

Če primerjamo prej opisane rezultate naše študije, opazimo, da se je po daljšem preteku časa tudi število nalog, pri katerih so bili učenci eksperimentalne skupine uspešnejši, povečevalo.
Še posebej velja poudariti, da so učenci, ki so bili deležni VAUK pristopa, v primerjavi z učenci kontrolne skupine dosegli pomembno uspešnejše rezultate na obeh poznih preizkusih znanja ravno pri avtentičnih nalogah.
Zatorej lahko povzamemo, da poučevanje z VAUK pristopom omogoča razvoj znanja na višjih taksonomskih ravneh in njihov učinkovitejši transfer na reševanje nalog na sorodnih področjih, ki se nanašajo na specifične kontekste.
Podobne ugotovitve kažejo tudi druge raziskave (Hein, 2012; Soltis idr., 2015; Tarhan in Sesen, 2013), in sicer da aktivni načini usvajanja znanja omogočajo razvoj znanja na višjih taksonomskih ravneh.
Bransford idr. (2000, 2012) še dodajajo, da je transfer znanja največji, kadar je aktivno učenje dopolnjeno z učiteljevo razlago, ki znanje pomaga uokviriti v širši kontekst.

4.2 SPOSOBNOST FORMALNO-LOGIČNEGA MIŠLJENJA IN KAKOVOST TER TRAJNOST ZNANJA O ELEKTROLITIH 

Raziskava temelji tudi na ugotavljanju vpliva ravni kognitivnega razvoja na kakovost in trajnost znanja o elektrolitih.

Iz Tabele 40 je mogoče povzeti, da je večina hipotez, ki se nanašajo na ugotavljanje vplivov kognitivnega razvoja na kakovost in trajnost znanja o elektrolitih, potrjenih.

Rezultati kažejo, da imajo učenci (13 let) glede na starost ustrezno razvite sposobnosti formalno-logičnega mišljenja.
Največ učencev, 37,7 %, je še vedno na stopnji konkretnih operacij, 25,8 % učencev je na prehodni stopnji razvoja mišljenja in 36,5 % jih ima razvito formalno-logično mišljenje.
Tudi zaključki nekaterih raziskav kažejo podobno razvite sposobnosti logičnega mišljenja učencev v višjih razredih osnovne šole.
Valanides (1996) poroča, da učenci, v povprečju stari od 12,5 do 14,4 let, kažejo nižje ravni razvitosti formalnooperacijskega mišljenja, in sicer je 64,6 % teh otrok še vedno v fazi konkretno-operacijskega mišljenja.

Primerjava uspešnosti učencev te raziskave na preizkusu znanja o elektrolitih glede razvitosti kognitivnega razvoja med učenci kaže, da učenci na formalno-logični ravni dosegajo najboljše rezultate (M = 35,6; SD = 5,1), nato sledijo učenci na prehodni ravni (M = 29,4; SD = 9,1) in učenci na konkretni ravni (M = 26,4; SD = 8,7), kar je tudi pričakovano.
Razlika v dosežkih učencev na preizkusu znanja z različnimi sposobnostmi formalno-logičnega mišljenja je statistično pomembna na 0,1-odstotni ravni tveganja.
Tudi druge študije poročajo o podobnih rezultatih, učenci z bolj razvitimi sposobnostmi formalno-logičnega mišljenja dosegajo na preizkusih znanja boljše rezultate (Bayram in Comek, 2009; Bird, 2010; Devetak, 2005; Devetak in Glažar, 2010b; Stamovlasis idr., 2010).
Devetak (2005) navaja, da so vse naloge, ki so obsegale poleg makroskopske tudi submikropkopsko in/ali simbolno raven oz. njune povezave, dijaki z bolj razvitimi sposobnostmi formalno-logičnega mišljenja uspešneje reševali.

Pregled potrjenosti hipotez glede sposobnosti formalno-logičnega mišljenja in kakovosti ter trajnosti znanja o elektrolitih 

Tudi primerjava uspešnosti učencev na obeh poznih preizkusih znanja o elektrolitih glede razvitosti formalno-logičnega mišljenja med učenci pokaže, da učenci na formalno-logični ravni mišljenja dosegajo najboljše rezultate, sledijo jim učenci na prehodni ravni, najslabše rešujejo naloge o elektrolitih učenci na konkretni ravni.
Razlike v uspehu reševanja poznih preizkusov znanja so med učenci z različnimi sposobnostmi formalno-logičnega mišljenja statistično pomembne, saj so na 0,1-odstotni ravni tveganja.

V raziskavi se je osredotočilo še na razlike v kakovosti in trajnosti znanja o elektrolitih med učenci kontrolne in eksperimentalne skupine, ki so na konkretni ravni mišljenja.
Učenci eksperimentalne skupine, ki so še vedno na konkretni ravni mišljenja, so na preizkusu znanja o elektrolitih dosegli v povprečju za 4 točke boljše rezultate kot učenci kontrolne skupine, ki dosegajo konkretno raven mišljenja.
Tako se je izkazalo, da obstaja statistično pomembna razlika z manj kot 5-odstotnim tveganjem v dosežkih na preizkusu znanja med učenci kontrolne in eksperimentalne skupine, ki dosegajo konkretno raven mišljenja.
Tudi na obeh poznih preizkusih znanja so učenci eksperimentalne skupine, ki so na konkretni ravni mišljenja, v povprečju dosegli boljše rezultate od učencev kontrolne skupine, ki so na konkretni ravni mišljenja, vendar razlike niso statistično pomembne.

Razlika v kakovosti znanja o elektrolitih med učenci kontrolne in eksperimentalne skupine, ki dosegajo formalno-logično raven mišljenja, kaže, da so učenci eksperimentalne skupine, ki so na formalno-logični ravni mišljenja, na preizkusu znanja dosegli v povprečju 4,5 točk več kot učenci kontrolne skupine, ki dosegajo formalno-logično raven mišljenja.
Tako se je izkazalo, da obstaja statistično pomembna razlika z 0,1-odstotnim tveganjem v uspehu reševanja na preizkusu znanja med učenci kontrolne in eksperimentalne skupine, ki dosegajo formalnologično raven mišljenja.
Podobno se je izkazalo tudi na obeh poznih preizkusih znanja; učenci na formalno-logični ravni mišljenja, ki so bili deležni VAUK pristopa, so v povprečju na obeh poznih preizkusih znanja dosegli boljše rezultate kot učenci na formalno-logični ravni mišljenja, ki so bili deležni tradicionalnega pouka.
Tako sta se razliki v uspehu reševanja med učenci kontrolne in eksperimentalne skupine, ki dosegajo formalno-logično raven mišljenja, izkazali kot statistično pomembni na obeh poznih preizkusih znanja.
Tudi Vigotski (2010) je poudaril, da učinkovitejše učenje poteka, če so učenci med učenjem v stiku drug z drugim.
Menil je, da so v šoli pomembni skupni napori in medsebojna pomoč, ki so usmerjeni k skupnemu cilju, to je napredovanju.
Učenci, ki so v miselnem razvoju pred ostalimi, lahko manj uspešnim pomagajo pri razumevanju učne vsebine in usvajanju znanja.
S tem lahko tudi sami pridobijo v smislu metakognicije, saj se z razlago drugim poveča razumevanje lastnega učenja.

4.3 SPREMEMBA ODNOSA UČENCEV EKSPERIMENTALNE SKUPINE DO UČENJA KEMIJE, SODELOVALNEGA UČENJA IN VAUK IZOBRAŽEVALNEGA PRISTOPA (SITUACIJSKI INTERES)

Pri večanju priljubljenosti naravoslovnih predmetov med mladimi imajo poleg prenovljenih učnih vsebin in novejših pristopov k poučevanju ključno vlogo učitelji.
Ti se srečujejo z izzivom, kako spodbuditi interes učencev za učenje naravoslovja, da bo le-to kvalitetno (Eshach in Fried, 2005).
Zato je pomembno, da učitelji ustvarjajo učno okolje, v katerem učenci pridobijo izkušnje, s katerimi si lahko pomagajo pri razumevanju novih pojmov.
V raziskavi se je zato tudi ugotavljalo, če se je v času aplikacije VAUK izobraževalnega pristopa spremenil odnos učencev do učenja kemije, sodelovalnega učenja in če VAUK pristop spodbuja situacijski interes učencev.

Iz Tabele 41 je mogoče povzeti, da so vse hipoteze, ki se nanašajo na spremembe odnosa do kemije, sodelovalnega učenja in situacijskega interesa med poukom kemije z uporabo VAUK pristopa, zavrnjene.

Pregled potrjenosti hipotez glede sprememb odnosa učencev eksperimentalne skupine do učenja kemije, sodelovalnega učenja in VAUK izobraževalnega pristopa 

Pri ugotavljanju odnosa učencev do kemije se merita različni sestavini notranje motivacijske usmerjenosti za učenje predmeta, in sicer individualni (kognitivni in čustveni) interes ter učna samopodoba.
Rezultati kažejo, da v odnosu učencev do kemije pred izvedbo VAUK učnega pristopa in po njej ni bilo sprememb pri nobeni od merjenih sestavin notranje motivacijske usmerjenosti za učenje kemije (kot sta individualni interes in učna samopodoba), torej se odnos učencev do kemije z uporabo VAUK učnega pristopa statistično pomembno ni spremenil.
Morebiti zato, ker so bili učenci prekratek čas izpostavljeni inovativnemu delu, ki ga VAUK pristop omogoča, oz. so takega načina dela vajeni, če so učitelji podobno vodili pouk že prej.

Nekateri raziskovalci poročajo o izboljšanju odnosa do učenja kemije, če so bili učenci deležni sodelovalnega učenja (King, Hunter in Szczepura, 2002; Oliver-Hoyo in Allen, 2005; Shibley in Zimmaro, 2002).
So pa kljub krajšemu uvajanju nekaterih novosti/pristopov v šolski prostor raziskovalci dokazali statistično pomembno izboljšanje odnosa učencev do kemije (Uzuntiryaki in Geban, 2005).

Pri ugotavljanju odnosa učencev do sodelovalnega učenja se merijo štirje različni faktorji: (1) kakovost izdelka in procesa; (2) podpora vrstnikov; (3) solidarnost med vrstniki; in (4) frustracije s člani skupine (Kouros in Abrami, 2006).
Rezultati kažejo, da so učenci v povprečju izkazali slabši odnos do sodelovalnega učenja po izvedbi VAUK učnega pristopa pri vseh štirih faktorjih kot pred začetkom obravnave učne vsebine.
Izkazalo se je celo, da so učenci po zaključku obravnave učne vsebine o elektrolitih izkazali statistično pomembno slabši odnos do sodelovalnega učenja pri faktorju kakovost izdelka in procesa kot pred začetkom obravnave te vsebine na ravni 5-odstotnega tveganja.
Pri vseh ostalih faktorjih razlike v odnosu učencev do sodelovalnega učenja pred izvedbo VAUK učnega pristopa in po njej niso bile statistično pomembne.
Tudi Poznič (2014) navaja, da v večini postavk, ki vrednotijo odnos učencev do sodelovalnega učenja, ni statistično pomembnih razlik in da morebiten bolj pozitiven odnos učencev do učenja v skupini pri sodelovalnem učenju, na katerem temelji VAUK učni pristop, ne vpliva na obikovanje razumevanja kemijskih pojmov izbranih učnih vsebin v primerjavi s kontrolno skupino, pri kateri se sodelovalno učenje ni uporabljalo.

Situacijski interes do VAUK učnega pristopa je bil v času aplikacije VAUK izobraževalnega pristopa merjen trikrat.
Rezultati kažejo, da je povprečni situacijski interes učencev pri vseh treh merjenjih visok in se od enega do drugega merjenja niti ni bistveno spreminjal.
Zaključimo lahko, da je bil učencem vsebinski sklop o elektrolitih všeč, saj, kot so mnogi zapisali, je učna vsebina povezana z življenjem.
Podobno ugotavlja J. Kolbl (2012), da so vsi učenci izkazali visoko stopnjo situacijskega interesa do VAUK izobraževalnega pristopa, kadar so spoznavali ogljikovodike.
O spreminjanju ravni situacijskega interesa učencev ob poučevanju z VAUK pristopom poroča tudi Poznič (2014), ki pravi, da se je pri učencih, ki so bili dlje časa izpostavljeni VAUK pristopu, situacijski interes ves čas ohranjal na visoki ravni, med implemetacijo učnih modulov pa se statistično pomembno ni spreminjal.

4.4 POTI RAZVOJA POJMOVANJ 

Interpretativna analiza kvalitativnih podatkov na manjšem vzorcu učencev eksperimentalne skupine je doprinesla k pojasnjevanju razumevanja pojmov o elektrolitih skozi daljše časovno obdobje.

Iz prikazih Tabel 25, 26 in 27 lahko vidimo, da je delež učencev z ustreznim razumevanjem vseh treh elektrolitov najvišji en mesec po usvajanju vsebinskega sklopa o elektrolitih.
Štiri mesece po usvajanju tega sklopa se je delež učencev z ustreznim razumevanjem vseh treh elektrolitov zmanjšal v primerjavi s prejšnjim merjenjem, vendar je še vedno več učencev štiri mesece po usvajanju tega sklopa izkazalo ustrezno razumevanje vseh treh elektrolitov kot takoj po usvajanju tega sklopa.
Najbrž je tako, ker učenci takoj po usvajanju vsebinskega sklopa o elektrolitih niso z učitelji utrjevali obravnavane učne snovi, v času pred naslednjim merjenjem pa so se vsi pripravljali na šolski preizkus znanja.
Če primerjamo znanje vseh treh elektrolitov, lahko iz Tabel 25, 26 in 27 še razberemo, da je delež učencev z ustreznim razumevanjem po vseh merjenjih največji v znanju baz.
Tukaj je lahko razlog, da so učenci o kislinah in soleh pred izvedbo poučevanja že imeli izoblikovana neka pojmovanja in razumevanja, običajno napačna, o bazah pa večina sploh še ni slišala.
Mnogi raziskovalci pravijo, da je napačna razumevanja težko popraviti (Devetak in Glažar, 2007).
Ta se praviloma razlikujejo od znanstvenih razlag teh pojavov in so navadno kljub poučevanju zelo odporna za spremembe (Chandrasegaran idr., 2008; Duit, 1999, Vosniadou, 2003).
Devetak in Glažar (2007) še dodajata, da je smiselno učitelje na to opozarjati že na nižji stopnji osnovne šole in priporočata sodelovanje predmetnih učiteljev višjih razredov z razrednimi učitelji nižjih razredov osnovne šole, saj se le tako lahko zagotovi, da učenci oblikujejo pravilne miselne modele o določenih pojmih, v katere v nadaljnjem procesu učenja novo usvojeno znanje le vgrajujejo.
Velja poudariti, da je bilo nekatere učence mogoče s podvprašanji voditi do ustreznega pojmovanja elektrolitov.
Vendar se učencem, katerim se je s pomočjo podvprašanj pomagalo do ustreznejših odgovorov, tega znanja ni upoštevalo.
Po podrobnejšem pregledu analize posameznega učenca je tako opaziti, da so ti, ki so ob pomoči ugotovili definicijo kislin, to je Kisline so snovi, ki oddajajo protone/vodikove ione, potem samostojno tudi znali povedati definicijo baz, to je Baze so snovi, ki sprejemajo protone/vodikove ione.
Morebiti je tudi zato več učencev izkazalo ustrezno razumevanje o bazah kot o kislinah.
Ker sta si definiciji kislin in baz zelo podobni, je bil priklic znanja o definiciji kislin za nekatere učence dovolj, da so v naslednjem koraku že sami znali povedati definicijo baz.
B. Marentič Požarnik (2010, 2018) piše, da je potrebno za uspešen priklic znanje organizirati v hierarhičen ali kakšen drugačen sistem.
Ob tem še dodaja, da je priklic lažji, če ima učenec jasno in stabilno spominsko strukturo.
V tej raziskavi so imeli težave s priklicem znanja o bazah tisti učenci, ki niso imeli sistematičnega in utrjenega znanja o kislinah.

Čeprav je vsak učenec izkazal svojo individualno pot razvoja pojmovanj o posameznih elektrolitih, je bilo med vsemi moč najti nekaj skupnih poti razvoja pojmovanj posameznega elektrolita, in sicer štiri različne poti razvoja pojmovanj o kislinah in bazah ter tri različne poti razvoja pojmovanj o soleh, ki segajo od radikalnega napredka znanja o elektrolitih, kakršen se je ohranil tudi štiri mesece po usvajanju učne vsebine o elektrolitih, pa vse do nepojasnjenega napredka znanja o elektrolitih z večjim upadom štiri mesece po koncu usvajanja te učne vsebine.
Iz Slike 15, v kateri se je predstavilo vzorce poti razvoja pojmovanj o posameznem elektrolitu in za vsakega učenca posebej, je mogoče videti, da pri večini učencev tudi štiri mesece po usvajanju vsebinskega sklopa o elektrolitih z VAUK učnim pristopom ni opaziti upada znanja o kislinah in bazah, v znanju o kislinah je bilo takih 9 učencev (60 %), v znanju o bazah 8 (53,3 %).
Pri znanju o soleh ugotovimo ravno obratno, večina učencev, teh je bilo 9 60 %), je štiri mesece po usvajanju vsebinskega sklopa o elektrolitih z VAUK učnim pristopom izkazala upad znanja o soleh.
Iz tega lahko povzamemo, da je mogoče zaslediti trajnost znanja pri učencih, ki so bili deležni VAUK pristopa pri učnih vsebinah o kislinah in bazah, pri soleh pa je trajnost znanja nekoliko slabše izražena.

Glede na učni napredek učencev o določeni učni vsebini si raziskovalci delijo podobna mnenja, ki so se pokazala tudi v tej raziskavi, in sicer se učni napredek od učenca do učenca razlikuje glede na njegova obstoječa pojmovanja ali na več različnih dejavnikov (npr. kontekst, naloga in podpora), ki omogočajo preučevanje večih poti (Talanquer, 2018; Trundle idr., 2007).
Nekateri še dodajajo (Adadan idr., 2010; Lehrer in Schauble, 2009; Rea-Ramirez, 2008; Scott, 1992; Smith idr., 2006; Stevens idr., 2010), da učni napredek ni tesno povezan s kognitivnim razvojem, ampak ga v veliki meri oblikuje interakcija med poučevanjem in obstoječimi pojmovanji učencev.

5 ZAKLJUČEK

Vsi, ki delujemo na šolskem polju, pogosto razmišljamo o kakovosti svojega ravnanja v razredu in s tem o kakovosti učne izkušnje učencev.
V želji, da bi učitelji načrtovali in izvedli poučevanje kemije na čim učinkovitejši način ter vanj vključili učence tako, da bi oblikovali znanje z razumevanjem, so bili v tej raziskavi raziskani in ovrednoteni nekateri dejavniki, ki bi lahko vplivali na učinkovitost VAUK učnega pristopa pri poučevanju in učenju kemije, specifično učne vsebine o elektrolitih.

V sodobnih pogledih na pouk, učenje in znanje se vse bolj uveljavlja prepričanje, da se ljudje ne učimo samo tedaj, kadar nam nekdo nekaj govori, ampak tudi in zlasti, kadar se pogovarjamo z drugimi.
Globlje razumevanje se oblikuje v kakovostnem pogovoru ne samo med učitelji in učenci, ampak tudi med učenci samimi, kadar izražajo izkušnje, pa tudi domneve, postavljajo vprašanja in si nanje odgovarjajo (Marentič Požarnik idr., 2009; Vigotski, 2010).
Učenci morajo imeti priložnost učiti se v skupini, ne samo zaradi razvijanja strategij timskega dela, ampak zato ker socialna interakcija med vrstniki spodbuja učenje.

Na osnovi dosedanjih raziskav se torej nakazuje potreba po vključevanju takih pristopov v vsakdanje kemijsko izobraževanje, pri katerih so učenci aktivno vključeni v proces učenja.
Med tovrstne pristope spada tudi Vodeno Aktivno Učenje Kemije (VAUK).
VAUK je izobraževalni pristop (Devetak in Glažar, 2010a), pri katerem učenci z uporabo VAUK učnih modulov razvijajo svoje razumevanje pojmov z delom, ki ga sami organizirajo in je prilagojeno njihovim sposobnostim.
To delo temelji na bolj ali manj vodenih aktivnostih, temelječih na družbenonaravoslovnih in kontekstualno zastavljenih problemih.
Učenci morajo za doseganje kompetenc, zastavljenih v posameznih učnih modulih, s procesom raziskovanja na različnih stopnjah zahtevnosti oblikovati specifične zaključke.

V okviru raziskovanja se je pred izvedbo glavne raziskave razvilo sedem kompletov VAUK učnih modulov (delovni listi za učence in učitelje) iz vsebinskega sklopa Kisline, baze in soli ter oblikovalo vse preizkuse znanja z rešitvami.
Razvite VAUK učne module se je v pilotni študiji poskusno uvedlo v štiri osnovne šole ter se jih na podlagi razredne situacije in učiteljevih predlogov ustrezno dopolnilo ter optimiziralo.
Poleg tega so v pilotsko raziskavo vključeni učenci rešili še vse preizkuse znanja, test formalno-logičnega mišljenja in izpolnili vse vprašalnike, ki so bili kasneje uporabljeni v glavni raziskavi.
Vse te se je optimiziralo ter določilo merske karakteristike.
Pilotna raziskava je doprinesla k prvim ugotovitvam o vpeljevanju VAUK pristopa v pouk, in sicer v začetku je veliko dodatnega dela za učitelja in učence, saj je priprava na tak pouk v primerjavi s tradicionalnim zahtevnejša, tako časovno kot materialno.
Preden se učitelji poslužijo dela z VAUK pristopom, je dobro, da se najprej sami dobro seznanijo z načinom dela.
Ugotovljeno je še bilo, da se morajo tako kot učitelji tudi učenci za uspešno delo z VAUK najprej nanj navaditi, šele nato so vidni rezultati.
O podobnih ugotovitvah poročajo tudi drugi (Šket idr., 2012) in navajajo, da so učenci potrebovali kar nekaj časa, da so se prilagodili inovativnemu načinu dela, ki je potem sčasoma pripomogel k njihovim boljšim dosežkom pri kemiji.
Ob tem še dodajajo, da so bili boljši dosežki učencev povezani tudi s prilagojenostjo učiteljev na VAUK izobraževalni pristop, kar je bilo navedeno v učiteljevih refleksijah, izraženih v njihovih portfolijih (Juriševič, Devetak in Vogrinc, 2012).
Učitelji namreč potrebujejo nekaj časa, da se prilagodijo na tak način poučevanja in razvijejo usposobljenost za razvoj ustvarjalnega, problemsko zasnovanega in z družbeno-naravoslovnimi situacijami prepredenega učnega okolja.
Učitelji, vključeni v pilotni del raziskave, so še ugotavljali, da je ob poučevanju z VAUK pristopom zaznati slabo bralno pismenost učencev in da je to lahko vzrok za njihove slabše rezultate ob poučevanju z novim pristopom.
Tudi drugi poročajo, da bi bilo v prihodnje potrebno dati večji poudarek ugotavljanju bralne pismenosti učencev (Šket idr., 2012; Metljak idr., 2014).
Poročajo (Metljak idr., 2014), da je bilo potrebno učence navajati na delo z besedilom, da so bili zmožni izluščiti in zapisati ključne informacije, potrebne za njihovo nadaljnje delo.
Ob reševanju nalog v VAUK modulih se je tudi izkazalo, da branje podatkov iz tabel in grafov ter risanje grafov učencem predstavljata težave, saj niso vajeni tovrstne manipulacije s podatki.

V glavno raziskavo je bilo vključenih 383 učencev (v povprečju starih 13 let) in njihovih učiteljev iz 12 osnovnih šol iz različnih geografsko in bivalno (mestnih, primestnih, podeželskih) mešanih območij Slovenije.
Nekaj od teh je že sodelovalo v pilotni študiji.
Učence se je na podlagi rezultatov predpreizkusa razporedilo v dve po predznanju enakovredni skupini: eksperimentalno in kontrolno.
Učenci eksperimentalne skupine so se učili po VAUK izobraževalnemu pristopu, učenci kontrolne skupine so bili deležni tradicionalnega pouka (frontalna razlaga, demonstracijski eksperimenti).
Učenci so s svojimi učitelji v desetih učnih urah obravnavali in spoznavali učne vsebine poglavja Kisline, baze in soli.
Po koncu obravnave so pisali preizkus znanja, mesec dni in štiri mesece po preizkusu znanja pa še pozna preizkusa znanja, saj se je le na tak način lahko ugotovilo razlike med skupinama v kakovosti in trajnosti znanja o elektrolitih.
Poleg tega se je na vzorcu učencev, ki so bili vključeni v eksperimentalno skupino, spremljalo spremembo njihovega interesa za učenje v VAUK skupini in za učenje kemije na splošno ter odnos do sodelovalnega učenja.
Na osnovi podatkov, pridobljenih z intervjuji, je bila opravljena še poglobljena analiza formiranja t. i. poti razvoja pojmovanj o elektrolitih izbranih učencev (n = 15), ki so bili izpostavljeni VAUK izobraževalnemu pristopu.
Statistična analiza kvantitativnih podatkov raziskave je potrdila, da učenci eksperimentalne skupine, v primerjavi z učenci kontrolne skupine, dosegajo statistično pomembno boljše rezultate na preizkusu in poznih preizkusih znanja.
Zato lahko trdimo, da sta kakovost in trajnost znanja učencev, ki so spoznavali elektrolite po VAUK pristopu, boljša, kot če so deležni tradicionalnega pouka iste vsebine.
Rezultati tudi kažejo, da učenci z bolje razvitimi sposobnostmi formalno-logičnega mišljenja dosegajo na preizkusih in poznih preizkusih znanja pomembno boljše rezultate kot učenci z manj razvitim formalno-logičnim mišljenjem.
Učenci na konkretni ravni mišljenja, ki so se učili elektrolite z VAUK izobraževalnim pristopom, so statistično pomembno uspešnejši pri reševanju preizkusa znanja kot učenci, ki so bili deležni tradicionalnega pouka.
Podobno so tudi učenci na formalno-logični ravni mišljenja, ki so bili izpostavljeni VAUK učnemu pristopu, statistično pomembno uspešnejši pri reševanju tako preizkusa znanja kot obeh poznih preizkusov znanja kot učenci na formalno-logični ravni mišljenja, ki so bili deležni tradicionalnega pouka.
Glede na ugotovljeno lahko trdimo, da je VAUK učni pristop učinkovit tako za učence, ki so še vedno na konkretni razvni razvoja mišljenja, kot za tiste, ki so že dosegli formalno-logično raven, saj so oboji izkazali pomembno boljše rezultate v primerjavi z učenci na enaki ravni mišljenja, ki so se učili elektrolite na tradicionalen način.

Rezultati raziskave poleg evalviranja učinkovitosti VAUK izobraževalnega pristopa z vidika boljšega razumevanja pojmov kažejo, da se v času implementacije VAUK izobraževalnega pristopa odnos učencev eksperimentalne skupine do kemije ni spremenil.
Tudi odnos do sodelovalnega učenja se po koncu izvedbe VAUK učnih modulov pri vseh štirih faktorjih v primerjavi z začetnim merjenjem ni spremenil, kar je v nasprotju s postavljenima predpostavkama.
Predpostaviti je mogoče, da so bili učenci prekratek čas izpostavljeni inovativnemu delu, ki ga VAUK pristop omogoča, oz. so takega načina dela vajeni, če so učitelji podobno vodili pouk že prej.
Analiza situacijskega interesa pri učencih, ki so bili izpostavljeni VAUK učnemu pristopu, kaže, da se je ta ohranjal skozi celotno implementacijo modulov na visoki ravni.
Predstavljeni izsledki raziskave sicer kažejo na določene učinke VAUK pristopa, ki vplivajo na izboljšanje odnosa do kemije in situacijskega interesa.

Interpretativna analiza kvalitativnih podatkov na manjšem vzorcu učencev eksperimentalne skupine je k zgoraj opisanim učinkom VAUK pristopa doprinesla dodatna pojasnila.
Čeprav je vsak učenec izkazal svojo individualno pot razvoja pojmovanj o elektrolitih, je bilo med vsemi moč najti nekaj skupnih poti razvoja pojmovanj pri vsakem elektrolitu posebej, in sicer štiri različne poti razvoja pojmovanj učencev o kislinah in bazah ter tri različne poti razvoja pojmovanj o soleh.
Te segajo od radikalnega napredka znanja o elektrolitih, kakršen se je ohranil tudi štiri mesece po usvajanju učne vsebine o elektrolitih, pa vse do neprestanega napredka znanja o elektrolitih z večjim upadom štiri mesece po koncu usvajanju te učne vsebine.
Iz diagramov, s katerimi se je predstavilo vzorce poti razvoja pojmovanj o elektrolih za vsakega intervjuvanega učenca, je še mogoče razbrati, da pri večini učencev tudi štiri mesece po usvajanju učne vsebine o elektrolitih z VAUK učnim pristopom ni opaziti upada znanja o kislinah in bazah, pri kislinah je bilo takih devet učencev (60 %), pri bazah osem (53,3 %).
Pri znanju o soleh ugotovimo ravno obratno, večina učencev, teh je bilo devet (60 %), je štiri mesece po usvajanju učne vsebine o elektrolitih z VAUK učnim pristopom izkazala upad znanja o soleh.
Iz tega lahko povzamemo, da je mogoče zaslediti trajnost znanja pri učencih, ki so bili deležni VAUK pristopa pri učnih vsebinah o kislinah in bazah, pri soleh pa je trajnost znanja nekoliko slabše izražena.

5.1 OMEJITVE RAZISKAVE

V okviru raziskave je bilo mogoče ugotoviti nekatere pomanjkljivosti.
Te se nanašajo na izbor vzorca, saj so v raziskavi sodelovali učitelji, ki so si tega želeli; obenem vzorec ni bil naključen.
Prav tako je mogoče določiti nekatere druge neodvisne spremenljivke, ki bi lahko vplivale na razvoj pojmovanj o elektrolitih, kot na primer sposobnost učencev, da vizualizirajo kemijske pojme na ravni delcev.
Pomanjkljivost raziskave je tudi ta, da so bili učenci izpostavljeni spoznavanju kemijskih pojmov o elektrolitih le s pomočjo papirnatega gradiva, ni pa se preverila učinkovitost uporabe digitaliziranega VAUK učnega gradiva.
Pomanjkljivost raziskave je tudi ta, da se je učinkovitost VAUK učnih modulov preverjala le na enem vsebinskem sklopu kemije v osmem razredu osnovne šole, kar pomeni, da je lahko učinkovitost VAUK učnega pristopa pri drugih učnih vsebinah kemije v osnovni šoli drugačna.

5.2 APLIKACIJA ZAKLJUČKOV V IZOBRAŽEVALNI PROCES 

V prizadevanjih za vpeljevanje VAUK pristopa pri pouku naravoslovja (kemije) je treba postopno spreminjati prevladujoča stališča, da se učenci največ in najbolje naučijo, če jih učitelj natančno vodi skozi dejavnosti do »pravilnih« rezultatov in ugotovitev.

Na osnovi izsledkov raziskave je mogoče ugotoviti, da so VAUK učni moduli o elektrolitih, ki so bili razviti, primerni za poučevanje vsebinskega sklopa Kisline, baze in soli v osnovni šoli in predstavljajo bistven prispevek doktorske disertacije.
Z njimi želimo pomagati učiteljem kemije v osnovni šoli k izboljšanju procesa poučevanja.

Ne samo da so učenci, ki so bili izpostavljeni VAUK učnemu pristopu, izkazali pomembno boljše znanje in trajnost znanja o elektrolitih v primerjavi z učenci, ki so se učili izbrano učno vsebino na tradicionalen način, ampak tudi nakazan trend o visokem situacijskem interesu učencev, ki so bili izpostavljeni VAUK učnemu pristopu, kaže, da je v prihodnje smiselno pri poučevanju kemije uporabljati VAUK pristop.
V nekaterih študijah (Glažar idr., 2010) je bilo namreč ugotovljeno, da dovolj visok situacijski interes prispeva h kvalitetnejšemu in k trajnejšemu znanju ter k učenju abstraktnejših naravoslovnih vsebin, kar doprinese k večji vztrajnosti pri utrjevanju in poglabljanju obravnavane učne vsebine.

Izsledke raziskave je potrebno vnesti v šolsko prakso in ne bi smeli ostati le sami sebi namen.
Zatorej je potrebno učitelje seznaniti z njimi in jim omogočiti aplikacijo v izobraževalni proces.
Učitelji jih lahko uporabijo pri pouku take, kot so, lahko pa iz modulov vzamejo tiste dele, ki so za njihov načrtovani pouk najustreznejši; po potrebi jih lahko vsebinsko in/ali oblikovno preoblikujejo, da ustrezajo njihovemu načrtu izvedbe pouka.

5.2 SMERNICE NADALJNJIH RAZISKAV 

Z vpeljavo VAUK učnega pristopa v pouk naravoslovnih predmetov je učiteljem ponujena priložnost, da preko družbeno-naravoslovnega konteksta učencem omogočijo učenje in znanje skozi učne izzive, ki segajo na področje globalnih pa tudi parcialnih problemov v njihovem okolju in družbi.
V nadaljnjih raziskavah bi bilo zato smiselno po predstavljenem modelu VAUK učnih modulov:

1. oblikovati in testirati VAUK učne module pri drugih učnih vsebinah vseh naravoslovnih predmetov, skladno z učnimi načrti tako v osnovnih kot srednji šolah;

2. ugotavljati vpliv VAUK izobraževalnega pristopa na bralno pismenost učencev;

3. ugotavljati vpliv VAUK izobraževalnega pristopa na učne stile učencev;

4. identificirati poti razvoja pojmovanj pri drugih kemijskih učnih vsebinah v osnovni šoli;

5. preučiti učiteljevo pripravljenost na implementacijo inovacij v pouk kemije.

Vsekakor je treba na koncu poudariti, da brez učiteljevega ustreznega znanja in zavedanja, da neka inovacija učencem omogoča razvijanje interesa za naravoslovje, ne bo mogoče izboljšati naravoslovne pismenosti učencev.

6 LITERATURA

PRILOGE

Priloga 1: Dopis o sodelovanju v raziskavi (za ravnatelje)

Priloga 2: Informativno gradivo za učence in starše s soglasjem staršev/skrbnikov

Priloga 3: VAUK učni moduli o elektrolitih 

Priloga 4: Vprašanja polstrukturiranega intervjuja za učence

Priloga 5: Specifikacijske tabele 

Priloga 1: Dopis o sodelovanju v raziskavi (za ravnatelje)

Spoštovani ravnatelji/ravnateljice in učitelji/učiteljice kemije!

Sem Jasmina Kolbl, doktorska študentka podiplomskega študija na Pedagoški fakulteti Univerze v Ljubljani.
V okviru svojega doktorskega študija bom pod mentorstvom doc. dr. Iztoka Devetaka in somentorstvom doc. dr. Mojce Juriševič v tekočem šolskem letu 2012/2013 izvedla raziskavo »Vpliv vodenega aktivnega učenja kemije na spremembo razumevanja kemijskih pojmov«, zato Vas prosimo, da bi se vključili v zbiranje podatkov, ki jih bomo uporabili pri doktorski disertaciji.

Ciljni vzorec raziskave so učenci 8. razredov osnovne šole.
Nov učni pristop bomo vpeljali v vsebinski sklop 

Kisline, baze in soli.
Ta vsebinski sklop je bil sicer do sedaj obravnavan v 9. razredu osnovne šole, za namene raziskave pa bi ga obravnavali v drugi polovici šolskega leta (vsebinski sklop Ogljikovodiki bi se zato v šolskem letu 2013/2014 prenesel v 9. razred).
To nam sedaj omogoča tudi posodobljen učni načrt za kemijo, po katerem imamo učitelji več avtonomije in si lahko sami oblikujemo vrstni red obravnavanih vsebin pri kemiji.
Pogoj za sodelovanje v tej raziskavi je torej sprememba obravnave zaporedja vsebin, tako da se tematski sklop Kisline, baze in soli obravnava v 8. razredu.
Če ste načrtovali vaše delo v 8. razredu tako, da proti koncu leta obravnavate kisline, baze in soli, bi bili veseli, če bi sodelovali v raziskavi in tako doprinesli k napredku didaktičnega znanja ter vplivali na oblikovanje boljših izobraževalnih pristopov pri poučevanju in učenju kemije v osnovnih šolah.

Več o novem učnem pristopu si lahko pogledate na spletni strani projekta PROFILES: http://www2.pef.unilj.si/kemija/profiles/index.html

Posebnega dodatnega dela za sodelovanje v raziskavi ne bo, saj boste uporabili učne enote, ki bodo pripravljene znotraj doktorske raziskave.

Če bi lahko sodelovali v raziskavi, bi prosili, da čim prej pošljete potrditev na elektronski naslov: jasmina.kolbl@guest.arnes.si.

Za morebitno sodelovanje v raziskavi se Vam najlepše zahvaljujemo.

Lepo Vas pozdravljava.

Jasmina Kolbl, študentka na doktorskem študiju

Doc. dr. Iztok Devetak, mentor

Priloga 2: Informativno gradivo za učence in starše s soglasjem staršev/skrbnikov

INFORMATIVNO GRADIVO ZA UČENCE IN STARŠE

Spoštovani starši!

Raziskovanju poučevanja in učenja naravoslovja se pri nas in v svetu v zadnjem času posveča veliko pozornosti, zlasti uporabi novih učnih situacij, ki spodbujajo aktivni pristop k učenju, kjer imajo učenci možnost, da sami oblikujejo svoje znanje.
Vodeno Aktivno Učenje Kemije (VAUK) je izobraževalni pristop, ki temelji na zgoraj omenjenih smernicah učenja.
V Sloveniji še ni bilo narejenih veliko raziskav o uporabi VAUK izobraževalnega pristopa v kemiji, na podlagi katerih bi lahko ugotovili, kako učenci tak način poučevanja sprejemajo in kako le-ta vpliva na njihovo razumevanje naravoslovnih pojmov.
Zaradi tega smo se odločili, da izpeljemo raziskavo z naslovom »Vpliv vodenega aktivnega učenja kemije na razumevanje kemijskih pojmov«.
Z njo želimo ugotoviti učinke VAUK izobraževalne strategije na učne dosežke, motivacijo in trajnost pridobljenega znanja.
Ugotovitve bodo pripomogle k boljšemu in učinkovitejšemu poučevanju in učenju kemije, pa tudi drugih naravoslovnih predmetov.

Raziskavo v okviru svojega doktorskega študija pod mentorstvom doc. dr. Iztoka Devetaka na Pedagoški fakulteti v Ljubljani izvaja študentka podiplomskega doktorskega študija Jasmina Kolbl.

Raziskava bo služila napredku pedagoškega znanja in neposredno vplivala na oblikovanje boljših izobraževalnih strategij poučevanja in učenja naravoslovja v osnovnih šolah.

Starši, ki se strinjate s sodelovanjem vaših otrok v raziskavi, morate podpisati soglasje za sodelovanje vaših otrok v raziskavi.
S sodelovanjem v raziskavi boste pomembno prispevali pri doseganju rezultata, ki je pomemben ne le za vas, temveč za celotno populacijo učencev pri načrtovanju izobraževalnih procesov pri naravoslovnih predmetih v osnovni šoli sedaj in v prihodnosti.

Sodelovanje v raziskavi in z njo pridobljeni rezultati so anonimni in bodo uporabljeni zgolj v znanstvene namene.

Hvala lepa za sodelovanje,

Jasmina Kolbl, prof.

SOGLASJE STARŠA O SODELOVANJU OTROKA V RAZISKAVI

Priloga 3: VAUK učni moduli o elektrolitih 

VAUK učni modul, delovni listi za učence

Kaj daje limoni kisel okus?

(1) Zakaj se to učim?

Če ugrizneš v olupljeno limono ali popiješ kozarec limonade, v kateri je veliko limoninega soka, se boš verjetno spačil in rekel: »Kislo!« Vendar je prav limonin sok na dolgotrajnih potovanjih preko oceanov veliko mornarjem rešil življenje, da niso podlegli skorbutu – bolezni zaradi pomanjkanja vitamina C, ki ga v limoni najdemo v večjih količinah.
Le kaj takega je v limoni, kar ji daje kisel okus, pa boš spoznal v nadaljevanju.

(2) Učni cilji: (a) seznaniti se z organskimi kislinami in spoznati anorganske kisline.

(3) Učni dosežki: (a) poznati vire nekaterih organskih kislin v naravi; (b) znati poimenovati anorganske kisline in jih zapisati s formulami; (c) razumeti strukturno zgradbo anorganskih kislin; (č) poznati ukrepe za varno delo s kislinami.

(4) Predhodno znanje: (a) znati zapisati kemijske spremembe s kemijskimi reakcijami; (b) poznati oznake za nevarne snovi; (c) prikazati molekule s krogličnimi modeli.

(5) Viri: učbeniki, medmrežje ...

(6) Novi pojmi: organske (karboksilne) kisline, binarne kisline, oksokisline.

(7) Podatki in modeli

S kislinami se srečujemo vsakodnevno; najdemo jih v naravi, mnoge kisline se nahajajo tudi v hrani.
V koprivah in mravljah najdemo mravljično (metanojsko) kislino, v kisu pa ocetno (etanojsko) kislino.
Pri kisanju mleka in tudi pri delu mišic nastaja mlečna kislina.
Vinsko kislino najdemo v grozdju, višnjah in regratu, jabolčna kislina pa je prisotna v nezrelih jabolkih in drugem kislem sadju.
Omenjene kisline so organske kisline oziroma karboksilne kisline.
Prepoznamo jih po značilni skupini atomov v njihovi molekuli (–COOH skupina).
Več o njih boš izvedel v 9. razredu.

Poleg organskih kislin, ki jih lahko torej zaužijemo, poznamo tudi anorganske kisline, ki so precej nevarnejše, saj povzročajo opekline, zato moramo biti pri delu z njimi nadvse previdni.

Med anorganske kisline prištevamo binarne kisline in oksokisline.
Binarne kisline vsebujejo le dva elementa: vodik in še eno nekovino.
Najbolj znana binarna kislina je klorovodikova kislina HCl(aq).
Njeno starejše ime je solna kislina.

Pomembna je za industrijo, nastaja pa tudi v želodcu človeka, saj pomaga pri prebavi beljakovinske hrane.

Binarne kisline nastanejo z uvajanjem nekaterih plinov v vodo.
Če vodikov klorid uvedemo v vodo, nastane vodna raztopina vodikovega klorida ali klorovodikova kislina (glej Model 1).

Model 1: Nastanek vodne raztopine vodikovega klorida.

Binarne kisline imenujemo tako, da povemo, da gre za vodno raztopino neke snovi, ki je kisla (glej Model 2).

* Zaradi velike komercialne uporabnosti vodne raztopine vodikovega klorida se lahko še vedno uporablja ime klorovodikova kislina.

Oksokisline poleg vodika in nekovine vsebujejo še kisik.
V formulah teh snovi zapisujemo elemente po naslednjem vrstnem redu: vodik – značilna nekovina – kisik.
Te kisline poimenujemo po značilni nekovini ter jim dodamo končnico -ova oziroma -jeva in besedo kislina.

Model 3 prikazuje najbolj pogoste oksokisline, ki se uporabljajo v industriji.

(8) Ključna vprašanja

1. Naštej pet prehranskih izdelkov, ki so kisli.

2. Dopolni preglednico z imeni kislin in kje v naravi jih najdemo.

3. Kako nastanejo binarne kisline?

S formulami zapiši spremembo, ki ponazarja nastanek klorovodikove kisline.

4. Preveri, ali znaš poimenovati kisline in jih zapisati s kemijsko formulo.

5. Prikazana je možna delitev kislin.
Dopolni prazna mesta v shemi, in sicer z vpisovanjem velikih črk, ki označujejo primere ustreznih kislin, to so: A – ogljikova kislina, B – metanojska kislina, C – klorovodikova kislina, Č – vodna raztopina vodikovega sulfida, D – dušikova kislina, E – etanojska kislina.
Na vsako črto lahko zapišeš več kot eno črko.

(9) Naloge za vajo

1. Katera formula predstavlja organsko kislino?
Utemelji izbiro.

2. Poveži imena kislin z njihovimi formulami.

3. Kisline, s katerimi se srečuješ vsak dan, nimajo enakih lastnosti.
Nekatere niso nevarne in jih lahko zaužijemo, druge so zelo jedke, zdravju škodljive ali celo strupene.
Na pladnju imaš pripravljene različne kisline v njihovih reagenčnih steklenicah.
Poglej si oznake za nevarne snovi, zapisane na njih, in jih nariši.
K vsakemu znaku pripiši tudi ime kisline in njeno formulo.

(10) Ali razumem?

1. Razloži, zakaj sta v molekuli vodikovega sulfida dva vodikova atoma.
Pomagaj si s periodnim sistemom.

2. Napiši enačbo nastanka vodne raztopine vodikovega fluorida.

3. Razloži razliko med snovema »vodikov klorid« in »klorovodikova kislina«.
Kako v zapisu formule označimo razliko med njima?
Pomisli na agregatna stanja.

4. Zapisane so formule kislin.
Sestavi njihove kroglične modele, jih nariši in ustrezno pobarvaj (upoštevaj, da se vodik povezuje s sosednjimi atomi z eno vezjo, kisik pa z dvema kovalentnima vezema).

(11) Problemska naloga 

1. Limona in drugi agrumi vsebujejo citronsko kislino.
Ta se nahaja tudi v jagodah, ananasu, brusnicah, ribezu in drugem sadju. a) Prikazana je formula citronske kisline.
Sestavi kroglični model citronske kisline in nariši njen model ter ustrezno pobarvaj posamezne atome.

VSEBINA MODULA

V učnem modulu se učenci seznanijo z organskimi kislinami (predvsem izvedo, kje jih srečajo v vsakdanjem življenju), bolj podrobno spoznajo anorganske kisline, to je binarne kisline in oksokisline.
Z modeli se učenci sami naučijo, kako prepoznamo in poimenujemo binarne oziroma oksokisline.
Preko serije vprašanj, ki si sledijo po težavnosti, učenci nato utrdijo pojme o kislinah in spoznajo, da je potrebno z anorganskimi kislinami ravnati previdno.
S pomočjo krogličnih modelov, ki jih sestavijo, spoznajo, da se molekule kislin med seboj razlikujejo po obliki.
V problemski nalogi raziščejo strukturni formuli citronske kisline in vitamina C, ki ju najdemo v limoni.

Navodila za eksperimentalno delo 

1. Učitelj na pultu pripravi primere nekaterih anorganskih kislin v njihovih reagenčnih steklenicah, na katerih so oznake za nevarne snovi.
Učenci si jih lahko zgolj ogledajo in si prerišejo ustrezne oznake za nevarne snovi.

Navodila in opozorila pri delu z modeli 

1. Vsaka skupina učencev dobi svoj komplet krogličnih modelov ali plastelin in paličice, če krogličnih modelov na šoli ni dovolj za skupinsko delo.

Rešitve nalog na delovnih listih za učence

(8) Ključna vprašanja

1. Naštej pet prehranskih izdelkov, ki so kisli.

2. Dopolni preglednico z imeni kislin in kje v naravi jih najdemo.

3. Kako nastanejo binarne kisline?
Binarne kisline nastanejo z uvajanjem nekaterih plinov v vodo.
S formulami zapiši spremembo, ki ponazarja nastanek klorovodikove kisline.

4. Preveri, ali znaš poimenovati kisline in jih zapisati s kemijsko formulo.

5. Prikazana je možna delitev kislin.
Dopolni prazna mesta v shemi, in sicer z vpisovanjem velikih črk, ki označujejo primere ustreznih kislin, to so: A – ogljikova kislina, B – metanojska kislina, C – klorovodikova kislina, Č – vodna raztopina vodikovega sulfida, D – dušikova kislina, E – etanojska kislina.
Na vsako črto lahko zapišeš več kot eno črko.

(9) Naloge za vajo

1. Katera formula predstavlja organsko kislino?
Utemelji izbiro.

2. Kisline, s katerimi se srečuješ vsak dan, nimajo enakih lastnosti.
Nekatere niso nevarne in jih lahko zaužijemo, druge so zelo jedke, zdravju škodljive ali celo strupene.
Na pladnju imaš pripravljene različne kisline v njihovih reagenčnih steklenicah.
Poglej si oznake za nevarne snovi, zapisane na njih, in jih nariši.
K vsaki oznaki pripiši tudi ime kisline in njeno formulo.

a) Kaj pomenijo te oznake za nevarne snovi?
Jedka (korozivna) snov, strupena snov, zdravju škodljiva – dražljiva snov.

b) Kako moramo ravnati s kislinami?
S kislinami moramo ravnati zelo previdno.
Pri delu z njimi nosimo zaščitna očala in rokavice.

(10) Ali razumem?

1. Razloži, zakaj sta v molekuli vodikovega sulfida dva vodikova atoma.
Pomagaj si s periodnim sistemom.

Atom žvepla ima šest zunanjih elektronov.
Da pridobi stabilno stanje s polno zunanjo lupino (osem elektronov), bo za tvorbo dveh kovalentnih vezi potreboval še dva zunanja elektrona dveh vodikovih atomov.

2. Napiši enačbo nastanka vodne raztopine vodikovega fluorida.

3. Razloži razliko med snovema »vodikov klorid« in »klorovodikova kislina«.
Kako v zapisu formule označimo razliko med njima?

Vodikov klorid je plinasta spojina – oznaka HCl(g), klorovodikova kislina pa je vodna raztopina vodikovega klorida – oznaka HCl(aq), ki ima kisle lastnosti.

4. Zapisane so formule kislin.
Sestavi njihove kroglične modele, jih nariši in ustrezno pobarvaj (upoštevaj, da se vodik povezuje s sosednjimi atomi z eno vezjo, kisik pa z dvema kovalentnima vezema).

(11) Problemska naloga 

1. Limona in drugi agrumi vsebujejo citronsko kislino.
Ta se nahaja tudi v jagodah, ananasu, brusnicah, ribezu in drugem sadju. a) Prikazana je formula citronske kisline.
Sestavi kroglični model citronske kisline ter nariši njen model in ustrezno pobarvaj posamezne atome.

Agrumi vsebujejo poleg citronske kisline tudi vitamin C, ki se imenuje askorbinska kislina.
Pobrskaj po literaturi, kje vse še najdemo veliko vitamina C Kaj se zgodi, če nam primanjkuje vitamina C?
Napišite strukturno formulo vitamina C ali askorbinske kisline.
Ali je vitamin C res kislina?
Pojasni odgovor.

Veliko vitamina C najdemo še v papriki, jagodah, šipku …
Pomanjkanje vitamina C vodi v bolezen, imenovano SKORBUT.

Iz strukturne formule vitamina C ni razvidno, da bi vsebovala –COOH skupino, ki je značilna za organske kisline, zato ne moremo reči, da je prava organska kislina.

Zgodba o nastanku čokolade se začne pri kakavovcu.
Že južnoameriški Indijanci Azteki so poznali divje drevo kakavovec.

Njegove vrednosti so poznala in uporabljala tudi druga indijanska plemena (Tolteki, Itzi, Mestici, Maji).
Stari zapisi poročajo o verovanju Aztekov, da je njihov bog zraka Quetzalcoatl s kakavovcem iz nebes pripotoval na zemljo na repu zvezde Danice.
Naučil je ljudi, kako naj pražijo kakavova zrna, da bodo iz njih pridobili hranljivo kremo, ki jo je mogoče raztopiti v vodi, začiniti in piti kot pijačo, ki je »vir vse modrosti in znanja«.

Ena od skrivnih sestavin svežih kakavovih zrn je spojina teobromin, ki jo uvrščamo med alkaloide.
Med alkaloide prištevamo še kofein, nikotin, morfin, kokain, atropin in druge podobne spojine, ki nastanejo v nekaterih rastlinah.
Večina od njih sodi med strupe, v majhnih količinah pa imajo pogosto tudi zdravilne učinke.
Strupene alkaloide uporabljajo rastline kot zaščito pred rastlinojedci.
Za te spojine je značilno, da imajo bazične lastnosti.

Tudi v naravi najdemo nekatere baze, a so manj razširjene kot kisline.
Z nekaterimi bazami se srečujemo v vsakodnevnem življenju.
Bazične snovi se nahajajo v zobni kremi, milu, pecilnem prašku in v zdravilih proti odvečni kislini v želodcu.

Med baze uvrščamo kovinske hidrokside.
To so ionsko zgrajene spojine, ki vsebujejo poleg kovinskega kationa še hidroksidni ion OH–.
Običajno so kovinski hidroksidi v trdnem stanju.
Ker so ionsko zgrajene spojine, se v vodi bolj ali manj dobro raztapljajo, nastale raztopine imajo bazične lastnosti.
Poglejmo primer natrijevega hidroksida NaOH (glej Model 1).

Model 1: Nastanek vodne raztopine natrijevega hidroksida.

Kovinske hidrokside poimenujemo tako, da imenu kovine dodamo končnico -ov ali -ev in dodamo besedo hidroksid.

V industriji sta pomembna predvsem natrijev hidroksid in kalcijev hidroksid.
Natrijev hidroksid NaOH se uporablja v papirni, tekstilni in prehranski industriji ter pri proizvodnji mil, detergentov in biodizla.
Kalcijev hidroksid Ca(OH)2 ali gašeno apno uporabljamo v gradbeništvu in v poljedelstvu za apnjenje tal.

Nekoliko drugače je zgrajena molekula amonijaka NH3.
Amonijak je plin značilnega neprijetnega vonja.
Če plin amonijak uvajamo v vodo, se v njej raztopi.
Nastala vodna raztopina amonijaka ima bazične lastnosti (glej Model 3).

Spojine, ki v vodnih raztopinah kažejo podobne lastnosti kot amonijak, so tudi amini (derivati amonijaka).
Amini, kot je metilamin H3CNH2, imajo neprijeten vonj po pokvarjenih ribah.
Več o njih boš izvedel v 9. razredu.

1. Naštej nekaj snovi v svojem okolju, ki imajo bazične lastnosti.

2. Preveri, ali znaš poimenovati baze in jih zapisati s kemijsko formulo.

3. Kje v industriji sta pomembna natrijev in kalcijev hidroksid?

4. Amonijak je plin značilnega neprijetnega vonja, ki je dobro topen v vodi.
S simboli ponazori raztapljanje plinastega amonijaka v vodi.
Označi tudi agregatna stanja.

5. Razmisli in podčrtaj, ali trditev drži ali ne drži.

Teobromin in kofein sodita med alkaloide.

Kovinski hidroksidi so kovalentne spojine.

Vodna raztopina amonijaka ima kisle lastnosti.

Formula kalcijevega hidroksida je CaOH.

(9) Naloge za vajo

1. Nemški kemik Fritz Haber (1868–1934) je odkril način proizvodnje amonijaka iz dušika in vodika, le dobro leto pred začetkom prve svetovne vojne pa je nemški kemik Carl Bosch (1874–1940) razvil industrijski postopek in tako omogočil masovno proizvodnjo amonijaka, ki ga zato imenujemo Haber-Boschev postopek.
Zapiši urejeno enačbo reakcije tvorbe amonijaka iz elementov.

2. Prikazani sta strukturni formuli kofeina in teobromina. a) Primerjaj obe formuli ter poišči razlike in podobnosti v strukturi med spojinama.

3. Na plastenki s trdnim natrijevim hidroksidom je piktogram, ki označuje nevarno lastnost snovi.
Kakšno nevarnost predstavlja snov in katero zaščitno opremo moramo uporabiti pri delu s tako snovjo?

(10) Ali razumem?

1. Formuli natrijevega hidroksida in kalcijevega hidroksida se razlikujeta v številu hidroksidnih ionov OH–.
Zakaj?
Pojasni.

2. Formula amonijaka je NH3, metilamina pa H3CNH2.

(11) Problemska naloga 

1. V današnjem času veliko ljudi uživa večje količine kave, čaja, čokolade, raznih energijskih pijač in še mnogo drugih brezalkoholnih pijač, ki vsebujejo alkaloide. a) Kakšen je tvoj pogled na tovrstno početje?
Kaj bi jim svetoval?

V literaturi poišči negativne in pozitivne učinke kofeina in drugih alkaloidov na naše telo.
Katerih je več?

V učnem modulu se učenci seznanijo z bazičnimi snovmi.
Z modeli se učenci sami naučijo, katere snovi imajo bazične lastnosti, to so alkaloidi, kovinski hidroksidi, amonijak in njegovi derivati (amini).
Preko serije vprašanj, ki si sledijo po težavnosti, učenci utrdijo pojme, povezane z nastankom in s poimenovanjem bazičnih snovi.
S pomočjo krogličnih modelov, ki ju sestavijo, spoznajo, da se molekuli amonijaka in metilamina med seboj razlikujeta po obliki.
S pomočjo drugih virov podatkov ali učbenika poiščejo, kako poimenujejo obliko molekule amonijaka.
V problemski nalogi učenci odgovorijo na vprašanje v naslovu in z znanjem, ki so ga predhodno usvojili, zapišejo svoje poglede na uporabo alkaloidov.

1. Vsaka skupina učencev dobi svoj komplet modelov ali plastelin in paličice, če krogličnih modelov na šoli ni dovolj za skupinsko delo.

1. Naštej nekaj snovi v svojem okolju, ki imajo bazične lastnosti.

Zobna krema, milo, pecilni prašek, zdravilo za zmanjševanje odvečne kisline v želodcu.

2. Preveri, ali znaš poimenovati baze in jih zapisati s kemijsko formulo.

3. Kje v industriji sta pomembna natrijev in kalcijev hidroksid?

Natrijev hidroksid NaOH se uporablja v papirni, tekstilni in prehranski industriji ter v proizvodnji mil, detergentov in biodizla.
Kalcijev hidroksid Ca(OH)2 ali gašeno apno uporabljamo v gradbeništvu ter v poljedelstvu za apnjenje tal.

4. Amonijak je plin značilnega neprijetnega vonja, ki je dobro topen v vodi.
S simboli ponazori raztapljanje plinastega amonijaka v vodi.

5. Razmisli in podčrtaj, ali trditev drži ali ne drži.

Teobromin in kofein sodita med alkaloide.

Kovinski hidroksidi so kovalentne spojine.

Vodna raztopina amonijaka ima kisle lastnosti.

Alkaloidi so večinoma strupi, v majhnih odmerkih pa so pogosto zelo učinkovita zdravila in poživila.

Formula kalcijevega hidroksida je CaOH.

(9) Naloge za vajo

1. Nemški kemik Fritz Haber (1868–1934) je odkril način proizvodnje amonijaka iz dušika in vodika, le dobro leto pred začetkom prve svetovne vojne pa je nemški kemik Carl Bosch (1874–1940) razvil industrijski postopek in tako omogočil masovno proizvodnjo amonijaka, ki ga zato imenujemo Haber-Boschev postopek.
Zapiši urejeno enačbo reakcije tvorbe amonijaka iz elementov.

2. Prikazani sta strukturni formuli kofeina in teobromina. a) Primerjaj obe formuli in poišči razlike in podobnosti v strukturi med spojinama.

Kofein ima v svoji formuli namesto vodika vezano – CH3 skupino.
Obe spojini imata enako število dušikovih in kisikovih atomov in pri obeh spojinah so atomi povezani v obroč.

b) Kako imenujemo spojine med katere ju uvrščamo?
Alkaloidi.

Naštej še nekaj podobnih spojin.
Nikotin, morfij, kokain, atropin.

c) Kakšne lastnosti imajo te spojine?
Te spojine imajo bazične lastnosti.

3. Na plastenki s trdnim natrijevim hidroksidom je piktogram, ki označuje nevarno lastnost snovi.
Kakšno nevarnost predstavlja snov in katero zaščitno opremo moramo uporabiti pri delu z njo?

(10) Ali razumem?

1. Formuli natrijevega hidroksida in kalcijevega hidroksida se razlikujeta v številu hidroksidnih ionov OH–.
Zakaj?
Pojasni.

Kalcij se nahaja v drugi skupini periodnega sistema, zato ima njegov ion naboj 2+ (Ca2+).
Hidroksidni ion ima naboj 1– (OH– ).
Na vsak kalcijev ion morata biti tako vezana dva hidroksidna iona, da je spojina nevtralna.

2. Formula amonijaka je NH3, metilamina pa H3CNH2. a) Kakšne lastnosti imata raztopini amonijaka in metilamina?
Raztopini imata bazične lastnosti. b) Med katere spojine uvrščamo metilamin?
V čem se razlikuje od amonijaka?
Metilamin uvrščamo med amine, to so derivati amonijaka.

Od amonijaka se razlikuje po formuli, saj ima namesto enega vezanega vodika vezano skupino –CH3.

(11) Problemska naloga 

1. V današnjem času veliko ljudi uživa večje količine kave, čaja, čokolade, raznih energijskih pijač in še mnogo drugih brezalkoholnih pijač, ki vsebujejo alkaloide. a) Kakšen je tvoj pogled na tovrstno početje?
Kaj bi jim svetoval?

Mislim, da uživanje večje količine tovrstne prehrane škoduje zdravju in vodi v odvisnost.
Svetoval bi jim, naj uživajo tovrstno prehrano v omejenih količinah oz. se je naj popolnoma izogibajo (npr. raznih energijskih pijač).

V literaturi poišči negativne in pozitivne učinke kofeina in drugih alkaloidov na naše telo.
Katerih je več?

Pozitivni učinki: Le-ti imajo spodbujevalni učinek na naš organizem, povzročajo jasnejši in hitrejši tok misli, zmanjšujejo utrujenost in povečujejo budnost.

Negativni učinki: slabost, notranji nemir, nespečnost, tahikardija in prebavne motnje.
Pri kronični uporabi se pojavijo draženje želodčne sluznice, diareja, glavobol, nespečnost, nervoza, palpitacije, aritmija, pospešeno delovanje centralnega živčnega sistema, povečano delovanje krvnega obtoka.

Več je negativnih učinkov.

(1) Zakaj se to učim?

Verjetno ste kdaj že opazili rastlino z izjemno lepimi cvetovi, ki se imenuje hortenzija.
Cvetove te rastline lahko občudujemo v modri in rožnati barvi.
Podobno lahko imajo tudi cvetovi pljučnika odtenke med rožnato in modro barvo.
Od česa je odvisna barva cvetov teh cvetlic?

(7) Podatki in modeli

Barva cvetov hortenzije je odvisna od kislosti oziroma bazičnosti tal, v katerih rastlina raste.
Pogosto zadostuje, da vemo, da je neka snov kisla ali bazična.
Včasih pa je pomembno, da poznamo pH neke snovi.
Medtem ko si lahko z raztopino etanojske (ocetne) kisline okisamo solato, je žveplova kislina iz akumulatorja zelo nevarna, saj je zelo jedka in povzroča poškodbe kože in sluznice.
Kislost oziroma bazičnost snovi ponazarjamo s pH vrednostjo.
Na osnovi pH vrednosti, ki segajo od 0 do 14, je izdelana pH lestvica, v katero lahko uvrstimo snovi glede na njihovo kislost oziroma bazičnost (glej Model 1).

Nevtralne snovi imajo pH enak 7. Kisle snovi imajo pH manjši od 7 (pH < 7), bazične snovi pa imajo pH večji od 7 (pH > 7).
Čim manjša je vrednost pH, tem bolj so raztopine kisle.
Nasprotno velja za bazične raztopine.
Te so tem bolj bazične, čim večja je pH vrednost.
Kisline z nizko vrednostjo pH so nevarne, saj so jedke in povzročajo poškodbe kože in sluznice.
Podobno velja za baze z visoko vrednostjo pH.

Sprememba barve cvetov hortenzije je tudi posledica različnih barvil, ki so prisotna v cvetovih te rastline.
Snovi, ki spreminjajo barvo v odvisnosti od kislosti oziroma bazičnosti raztopin, so kislinsko-bazni indikatorji ali pokazatelji.
Kislinsko-bazne indikatorje, ki jih najdemo v sadju, cvetovih, tropinah rdečega grozdja, listih rdečih rastlin ipd., so naravni indikatorji.
Še posebej uporaben naravni indikator je tisti, ki ga dobimo iz listov rdečega zelja, ki spreminja barvo v raztopinah z različno pH vrednostjo.
Za določanje kislosti oziroma bazičnosti v kemijskem laboratoriju se najpogosteje uporabljajo indikatorji lakmus, fenolftalein in metiloranž.
Pripravljeni so v obliki raztopin.
Lakmus je pogosto nanešen na papir, to je lakmusov papir.
Poznamo moder in rdeč lakmusov papir.

V nevtralni raztopini ti indikatorji ohranijo svojo barvo, v kisli oziroma bazični raztopini pa se obarvajo v značilne barve.
S temi indikatorji (lakmus, metiloranž, fenolftalein) lahko le opredelimo raztopino kot kislo ali bazično, ne moremo pa določiti pH raztopine.
V ta namen uporabljamo univerzalne indikatorske lističe, za bolj natančne meritve pa elektronske pH metre.

S poskusom ugotovi, kako se različni indikatorji obarvajo v kisli oziroma bazični raztopini, in natančno izmeri pH vrednost raztopin.

Prikazana je pH lestvica.
Razvrsti navedene snovi od najbolj kisle do najbolj bazične in jih vpiši na črte.
Preiskovali smo vzorce šestih snovi: mleka, piva, morske vode, jabolčnega soka, vodovodne vode in čistila za odtoke.
Vodovodna voda je nevtralna snov, morska voda in čistilo sta bazični, a ima čistilo večji pH.
Pivo je bolj kislo kot mleko, a manj kot jabolčni sok.

V katerih vzorcih bi bil fenolftalein brezbarven? b) K čistilu smo dodali kapljico barvil iz rdečega zelja.
Kako se je obarvala raztopina?
Utemelji.

(11) Problemska naloga 

Barva cvetov hortenzije je odvisna od pH vrednosti tal, v katerih raste rastlina.
Če raste rastlina v tleh s pH med 5,5 in 6,0, so njeni cvetovi intenzivno modre barve, če pa raste v tleh s pH med 7,0 in 7,5, pa je intenzivno rožnate barve. a) V lončku imaš hortenzijo in njeni cvetovi so bledo modre barve.
Želiš dobiti cvetove bolj intenzivnih barv.
Na razpolago imaš dve raztopini: V prvi raztopini smo s pH lističem izmerili pH = 5, v drugi raztopini pa pH = 8. Kako se bodo obarvali cvetovi hortenzije po dodatku prve raztopine in kako po dodatku druge raztopine?

Hortenzijo si zalil z zelo razredčeno raztopino kalcijevega hidroksida Ca(OH)2. Kako se bodo obarvali cvetovi hortenzije?
Pojasni svoj odgovor.

V učnem modulu se učenci seznanijo s pH-lestvico in kislinsko-baznimi indikatorji.
Z modeli se učenci sami naučijo, kaj je pH-lestvica in zakaj jo uporabljamo ter kakšen je pomen kislinsko-baznih indikatorjev.
Ob samostojni izvedbi poskusov učenci sami ugotavljajo različno obarvanje indikatorja lakmusa v kisli oziroma bazični raztopini, natančno izmerijo pH vrednost raztopin in s pomočjo barvne lestvice ekstrakta barvil iz rdečega zelja (v raztopinah z različnimi vrednostmi pH) določijo pH-vrednost nekaterih vzorcev raztopin, ki jih uporabljamo v vsakdanjem življenju.
Preko serije vprašanj, ki si sledijo po težavnosti, učenci utrdijo znanje, povezano s pomenom pH-lestvice in indikatorjev.
V problemski nalogi učenci odgovorijo na vprašanje v naslovu in z znanjem, ki so ga predhodno usvojili, znajo napovedati barvo hortenzije ob dodatku nekaterih raztopin.

Poskus 1: Vsaka skupina učencev dobi svoj set pripomočkov.
Pripravite razredčeni raztopini klorovodikove kisline in natrijevega hidroksida.
Učenec, ki bo izvajal eksperiment, naj bo ustrezno zaščiten (očala, rokavice).

Poskus 2: Vsaka skupina učencev dobi svoj set pripomočkov in svojo barvno lestvico ekstrakta barvil iz rdečega zelja v raztopinah z različnimi vrednostmi pH (obvezno barvna fotokopija).
Pripravite raztopine preiskovanih vzorcev.

Kaj nam pove pH-vrednost? pH-vrednost nam pove, ali je neka snov kisla, bazična ali nevtralna.

Prikazana je pH-lestvica.
Dopolni jo z naslednjimi pojmi: kislo, bazično, nevtralno, kislost narašča, bazičnost narašča.

5. Kaj so indikatorji?
Kje najdemo naravne indikatorje?

Indikatorji so barvila, ki spreminjajo barvo v odvisnosti od kislosti oziroma bazičnosti raztopin.
Naravne indikatorje najdemo v sadju, cvetovih, tropinah rdečega grozdja in listih rdečih rastlin.

6. Katere kislinsko-bazne indikatorje najpogosteje uporabljamo v kemijskem laboratoriju?

V kemijskem laboratoriju se najpogosteje uporabljajo indikatorji lakmus, fenolftalein in metiloranž.

7. S čim izmerimo natančno pH-vrednost raztopin? pH-vrednost raztopin natančno izmerimo z univerzalnimi indikatorskimi lističi, pa tudi z elektronskimi pH-metri.

(9) Naloge za vajo

1. Preglednica 1: Na črto zapiši ustrezne barve nekaterih indikatorjev v kisli in bazični raztopini ter ustrezno pobarvaj okvirčke.

2. V spodnji preglednici so navedene izmerjene pH-vrednosti za raztopine ocetne kisline CH3COOH, kalijevega hidroksida KOH in amonijaka NH3.

Kakšne so, glede na kislost oziroma bazičnost, raztopine ocetne kisline, kalijevega hidroksida in amonijaka?

V katerih izmed raztopin bi se moder lakmusov papir obarval rdeče?
Moder lakmusov papir se obarva rdeče v raztopini ocetne kisline.

V katerih izmed raztopin bi se rdeč lakmusov papir obarval modro?
Rdeč lakmusov papir se obarva modro v raztopinah kalijevega hidroksida in amonijaka.

Kako se obarva fenolftalein v raztopini ocetne kisline?
Fenolftalein je v raztopini ocetne kisline brezbarven.

Kako se obarva metiloranž v raztopini amonijaka?
Metiloranž se v raztopini amonijaka obarva rumeno.

Ali ima snov v vzorcu A kisle ali bazične lastnosti?
V vzorcu A je bazična raztopina.

Zapiši formulo vsaj ene snovi, ki bi lahko ustrezala vzorcu B. Npr. CH3COOH oz. formula neke kisline.

Kateri vzorci se ob dodatku barvil iz rdečega zelja obarvajo rdeče oziroma rožnato?
Utemelji.

Ob dodatku barvil iz rdečega zelja bi se rdeče oz. rožnato obarvala vzorca B in C, saj sta oba kisli raztopini; za indikator rdeče zelje pa je značilno, da se v kislem obarva od rdeče do rožnate, odvisno od pH-vrednosti.

V katerih vzorcih bi bil fenolftalein brezbarven?
Fenolftalein bi bil brezbarven v jabolčnem soku, pivu in mleku.

K čistilu smo dodali kapljico barvil iz rdečega zelja.
Kako se je obarvala raztopina?
Utemelji.

Raztopina čistila se je ob dodatku barvil iz rdečega zelja obarvala modrozeleno, saj je bazična raztopina.
Za raztopine s pH-vrednostjo 10 je tudi značilno, da se ob dodatku rdečega zelja obarvajo modrozeleno.

Barva cvetov hortenzije je odvisna od pH-vrednosti tal, v katerih raste rastlina.
Če raste rastlina v tleh s pH med 5,5 in 6,0, so njeni cvetovi intenzivno modre barve, če pa raste v tleh s pH med 7,0 in 7,5, pa intenzivno rožnate barve.

V lončku imaš hortenzijo, njeni cvetovi pa so bledo modre barve.
Želiš dobiti cvetove bolj intenzivnih barv.
Na razpolago imaš dve raztopini: prvi raztopini smo s pH-lističem izmerili pH = 4, v drugi raztopini pa pH = 10.
Kako se bodo obarvali cvetovi hortenzije po dodatku prve raztopine in kako po dodatku druge raztopine?

Po dodatku prve raztopine se bodo cvetovi hortenzije obarvali modro, po dodatku druge pa rožnato.

Hortenzijo si zalil z zelo razredčeno raztopino kalcijevega hidroksida Ca(OH)2. Kako se bodo obarvali njeni cvetovi?
Odgovor pojasni.

Cvetovi hortenzije se bodo ob dodatku razredčene raztopine kalcijevega hidroksida zemlji obarvali rožnato, saj je raztopina kalcijevega hidroksida bazična raztopina, za hortenzije pa je značilno, da so pri rasti v bazičnih tleh intenzivno rožnate barve.

Pri zgorevanju fosilnih goriv (predvsem premoga in nafte) nastanejo plini, ki reagirajo z vodo v ozračju in se vrnejo na površje v obliki padavin, katerih pH je manjši od 7, torej so le-te kisle.
Kislost padavin povzročajo tudi plini, ki nastajajo v avtomobilskem motorju.
Človek tako naravi povzroča veliko škode, saj kisli dež uničuje rastline in razjeda kamnine, v jezerih pa lahko ogrozi življenje živali in rastlin.
V nadaljevanju boš spoznal, kateri strupeni plini povzročajo nastanek kislega dežja.

Gozd na Češkem, ki ga je uničil kisli dež.

Fosilna goriva, kot je premog, lahko vsebujejo žveplo in njegove spojine, ki se pri zgorevanju pretvorijo v strupen plin žveplov dioksid SO2.
V avtomobilskem motorju iz dušika in kisika nastajajo različni strupeni plini dušikovi oksidi (npr. NO, NO2).

Spojinam, v katerih je določen element, vezan s kisikom, pravimo oksidi.
Pogosto nastanejo z neposredno reakcijo med elementom in kisikom.
Tako železo rjavi v vlažnem zraku, rja pa je železov oksid.
Aluminij se na zraku prevleče s plastjo aluminijevega oksida, medtem ko se beli fosfor sam od sebe vžge, pri čemer se spaja s kisikom in nastane tetrafosforjev dekaoksid.
Glede na elemente poznamo kovinske in nekovinske okside.
Kovinski oksidi so ionsko zgrajene spojine, nekovinski oksidi pa se povezujejo v molekule (kovalentne spojine).
Oglejmo si nekaj primerov enačb kemijskih reakcij, ki prikazujejo nastanek nekaterih kovinskih in nekovinskih oksidov (Model 1).

Model 1: Enačbe kemijskih reakcij nastanka nekaterih (a) kovinskih in (b) nekovinskih oksidov.

Veliko oksidov se raztaplja v vodi in z njo tudi reagira.
Lastnosti nastalih raztopin kovinskih oksidov boš spoznal v naslednjem poskusu.

Podobno se tudi nekovinski oksidi raztapljajo v vodi in z njo reagirajo.
Z naslednjim poskusom boš ugotovil, kako nastane kisli dež in kakšne so raztopine nekovinskih oksidov.

1. Kateri nevarni plini nastajajo pri gorenju fosilnih goriv in kateri v avtomobilskem motorju?

2. Kaj so oksidi in kako nastanejo?

3. Kateri večji skupini oksidov poznamo glede na elemente, iz katerih nastanejo?

4. Kakšne spojine so, glede na vrsto kemijske vezi v njih, kovinski in kakšne nekovinski oksidi?

5. Preveri, ali znaš poimenovati okside oziroma jih zapisati s kemijsko formulo.

V teh enačbah reakcij obkroži element, ki ni vodik ali kisik.
Zapiši imena obkroženih elementov.

V katero večjo skupino elementov jih uvrščamo? c) V katerih primerih bi se rdeč lakmusov papir obarval modro, če bi ga dodali v nastalo raztopino snovi?
Utemelji. d) V katerih primerih bi se moder lakmusov papir obarval rdeče, če bi ga dodali v nastalo raztopino snovi?
Utemelji.

1. Preostanek po gorenju kovine in nekovine smo shranili v dve čaši.
Čaš pred tem nismo ustrezno označili.
Kako bi lahko z enostavnim poskusom ugotovil, v kateri čaši je preostanek kovine in v kateri preostanek nekovine?
Napiši osnutek poskusa, ki bi ga izvedel.

2. Nekoč je v Postojnski jami živel strašen zmaj, ki je ustrahoval okolico.
Kmetje so morali v jamo metati živali in mlada dekleta, da so umirili njegov gnev.
Nekoč je prebrisani pastir Jakob izpod Nanosa sklenil premagati zmaja.
Telečjo kožo je napolnil z žganim apnom (kalcijev oksid) in jo vrgel v zmajev gobec.
Pošast jo je požrla in se nato zaradi silne žeje napila vode iz reke Pivke, kar jo je pokončalo.
Postojnčani so bili rešeni zmaja in Jakobu v zahvalo sešili pastirsko torbo.
Tako se je Postojnčanov prijelo ime Torbarji.

Zapiši enačbo reakcije, ki se je po pripovedi odvijala v zmajevem trebuhu, potem ko se je napil vode.

1. Količina dušikovih oksidov v zraku, predvsem dušikovega oksida in dušikovega dioksida, se postopno zmanjšuje, ker ima vedno več avtomobilov vgrajen katalizator v izpušni cevi.
S tem lahko pripomoremo tudi k zmanjševanju pojava kislega dežja.

Katalizator v izpušni cevi avtomobila pospeši pretvorbo strupenih snovi (predvsem ogljikovega oksida CO in dušikovih oksidov, npr. NO in NO2) v nestrupene (ogljikov dioksid CO2, dušik N2, kisik O2). a) Kakšno je tvoje mnenje glede zmanjševanja količin teh oksidov v ozračju?
Je to sploh potrebno?
Pojasni.
Sam predlagaj možne ukrepe, s katerimi bi lahko še zmanjšali količino teh oksidov v ozračju.

S katerimi ukrepi bi lahko še zmanjšali pojav kislega dežja?

V katerem koncu Slovenije nimajo toliko težav zaradi pojava kislega dežja?
Pojasni svoj odgovor.

V učnem modulu se učenci seznanijo z lastnostmi kovinskih in nekovinskih oksidov pri reakciji z vodo.
Z modeli se učenci sami naučijo, kako nastanejo nekateri kovinski oziroma nekovinski oksidi.
S pomočjo poskusov, ki jih sami izvedejo, spoznajo, da imajo vodne raztopine kovinskih oksidov bazične lastnosti, raztopine nekovinskih oksidov pa kisle lastnosti.

Preko serije vprašanj, ki si sledijo po težavnosti, učenci nato utrdijo razumevanje pojmov o kovinskih in nekovinskih oksidih in lastnostih njihovih raztopin.
V problemski nalogi se učenci opredelijo glede izhajanja nevarnih nekovinskih oksidov v ozračje in predlagajo možne rešitve za izboljšanje te problematike.

Vsaka skupina učencev dobi svoj komplet laboratorijskih pripomočkov.

Ker so v šolskem skladišču na voljo različne kemikalije, je en prostor v delovnih listih za učence prazen, da učenci sami vpišejo tistega, ki ga bodo imeli na razpolago.
Če ni na voljo nobenega, potem je mogoče, da učitelj predhodno pripravi magnezijev oksid: kos magnezijevega traku s kovinsko pinceto previdno prižgite nad gorilnikom in pustite, da popolnoma zgori v bel magnezijev oksid.

Pripravite svež ekstrakt barvil iz rdečega zelja: sveže rdeče zelje narežemo in skuhamo v manjši količini vode; lahko pa se sveže zelje tudi naribamo na drobno, nato pa mu dodamo vročo vodo, vendar ne preveč, tako da se ekstrahira čim več antocianidinov.
Pustimo, da se zmes ohladi.

Vsaka skupina učencev dobi svoj komplet laboratorijskih pripomočkov.

Navodila za učence: Košček žveplenega traku naj bo tako velik, da ga boste lahko namestili v erlenmajerico.
Žvepleni trak namestite na sponko (luknjico lahko naredite z luknjačem) in sponko dobro zapičite/zataknite v gumijasti zamašek, da žvepleni trak ne pade v vodo, ko boste vse skupaj namestili na ustje erlenmajerice.

Kateri nevarni plini nastajajo pri gorenju fosilnih goriv in kateri v avtomobilskem motorju?

Pri izgorevanju fosilnih goriv, ki vsebujejo žveplo, nastane strupen plin žveplov dioksid SO2.
V avtomobilskem motorju iz dušika in kisika, ki je v zraku, nastajajo različni strupeni plini – dušikovi oksidi (npr. NO, NO2).

Kaj so oksidi in kako nastanejo?

Oksidi so spojine, v katerih je določen element vezan s kisikom.
Pogosto nastanejo z neposredno reakcijo med elementom in kisikom.

Kateri večji skupini oksidov poznamo glede na elemente, iz katerih nastanejo?

Poznamo kovinske in nekovinske okside.

Kakšne spojine so (glede na vrsto kemijske vezi v njih) kovinski oksidi in kakšne spojine so nekovinski oksidi?

Kovinski oksidi so ionsko zgrajene spojine, nekovinski oksidi pa so v obliki molekul (kovalentne spojine).

Preveri, ali znaš poimenovati okside oziroma jih zapisati s kemijsko formulo.

Zapiši opažanja poskusa Lastnosti raztopin kovinskih oksidov.

S pomočjo periodnega sistem ugotovi, ali je kalcijev oksid (CaO) kovinski ali nekovinski oksid.
Kalcijev oksid je kovinski oksid.

Imata nastali raztopini kisle ali bazične lastnosti?
Posploši pravilo na vse tovrstne okside (dopolni).

Zapiši opažanja poskusa Nastanek kislega dežja.

Opažanja: Žveplo zagori z modrim plamenom.
Ko smo vsebino erlenmajerice nekoliko pretresli, se je voda, ki smo ji dodali ekstrakt barvil iz rdečega zelja, obarvala rožnato rdeče.

S pomočjo periodnega sistem ugotovi, ali je žveplov trioksid (SO3) kovinski ali nekovinski oksid.

Žveplov trioksid je nekovinski oksid.

Ali ima nastala raztopina kisle ali bazične lastnosti?
Utemelji.

Nastala raztopina ima kisle lastnosti, saj se je ekstrakt barvil iz rdečega zelja obarval rožnato rdeče, kar pomeni, da ima nastala raztopina plina kisle lastnosti.

Posploši pravilo na vse tovrstne okside (dopolni).

Zapiši formule navedenih oksidov (Namig: pri poimenovanju preprostih ionskih spojin, npr. kovinskih oksidov, ni potrebno navajati števnikov, ker lahko na formulo spojine sklepamo iz položajev elementov v periodnem sistemu.).

Katera enačba predstavlja reakcijo, ki je drugačna od ostalih treh?
To je enačba B.

Pri katerih reakcijah nastanejo kisline?
Kisline nastanejo pri reakcijah A, C in Č.

V teh enačbah reakcij obkroži element, ki ni vodik ali kisik.
Zapiši imena obkroženih elementov.
Žveplo, ogljik, fosfor.

V katero večjo skupino elementov jih uvrščamo?
Uvrščamo jih med nekovine.

V katerih primerih bi se rdeč lakmusov papir obarval modro, če bi ga dodali v nastalo raztopino snovi?
Utemelji.
Rdeč lakmusov papir bi se obarval modro v primeru B, saj pri raztapljanju tega oksida v vodi nastane bazična raztopina.

V katerih primerih bi se moder lakmusov papir obarval rdeče, če bi ga dodali v nastalo raztopino snovi?
Utemelji.
Moder lakmusov papir bi se obarval rdeče v primerih A, C in Č, saj nastanejo pri raztapljanju teh oksidov v vodi kisle raztopine.

Preostanek po gorenju kovine in nekovine smo shranili v dve čaši.
Čaš pred tem nismo ustrezno označili.
Kako bi lahko z enostavnim poskusom ugotovil, v kateri čaši je preostanek kovine in v kateri preostanek nekovine?
Napiši osnutek poskusa, ki bi ga izvedel.

V obeh primerih bi ostankoma po gorenju kovine oziroma nekovine dodali vodo.
Nastalim raztopinam bi dodali indikator in glede na spremembo barve indikatorja bi lahko določili, v kateri čaši je bil preostanek kovine in v kateri preostanek nekovine.

Nekoč je v Postojnski jami živel strašen zmaj, ki je ustrahoval okolico.
Kmetje so morali v jamo metati živali in mlada dekleta, da so umirili njegov gnev.
Nekoč je prebrisani pastir Jakob izpod Nanosa sklenil premagati zmaja.
Telečjo kožo je napolnil z žganim apnom (kalcijev oksid) in jo vrgel v zmajev gobec.
Pošast jo je požrla in se nato zaradi silne žeje napila vode iz reke Pivke, kar jo je pokončalo.

Postojnčani so bili rešeni zmaja in so Jakobu v zahvalo sešili pastirsko torbo.
Tako se je Postojnčanov prijelo ime »torbarji«.

Zapiši enačbo reakcije, ki se je po pripovedi odvijala v zmajevem trebuhu, potem ko se je napil vode.

Količina dušikovih oksidov v zraku, predvsem dušikovega oksida in dušikovega dioksida, se postopno zmanjšuje, ker ima vedno več avtomobilov vgrajen katalizator v izpušni cevi.
S tem lahko pripomoremo tudi k zmanjševanju pojava kislega dežja. a) Kakšno je tvoje mnenje glede zmanjševanja količin teh oksidov v ozračju?
Je to sploh potrebno?
Pojasni.
Sam predlagaj možne ukrepe, s katerimi bi lahko še zmanjšali količino teh oksidov v ozračju.

Seveda je potrebno zmanjšati količine dušikovih oksidov, saj škodujejo okolju.
Ukrepi za zmanjšanje količine NOx: Namesto z avtomobilom se raje odpravimo na krajšo pot s kolesom. b) S katerimi ukrepi bi lahko še zmanjšali pojav kislega dežja?

Potrebno je zmanjšati uporabo fosilnih goriv za ogrevanje in namesto teh uporabiti druge, alternativne pospeši pretvorbo strupenih snovi. vire, ki so bolj prijazni okolju.

Težave zaradi pojava kislega dežja so manjše na zavarovanih naravnih območjih, kjer ni industrijskih dušik N2, kisik O2). obratov, npr. na območju Triglavskega narodnega parka.

Zakaj limonin sok prevaja električni tok?

Današnjega življenja si brez električne energije skoraj ne moremo predstavljati.
Potrebujemo jo za najrazličnejše električne in elektronske naprave.
Tudi v domači kuhinji najdemo snovi, ki prevajajo električni tok in iz katerih lahko pridobimo le-tega.
Ena izmed takšnih snovi je tudi limona.
Če v limono zapičimo cinkovo in bakreno ploščico in ju povežemo zaporedno, dobimo razmeroma šibek električni tok, ki pa vendarle zadošča za delovanje digitalne ročne ure.
Skrivnost, da z limono lahko poganjamo ročno uro, je v sestavi limoninega soka in njegovi sposobnosti prevajanja električnega toka.
Zakaj limonin sok lahko prevaja električni tok, boš spoznal v nadaljevanju.

Tudi raztopine in taline ionskih snovi (npr. kuhinjske soli NaCl) prevajajo električni tok.
Vzrok njihove prevodnosti so prosto gibljivi ioni, ki lahko prenašajo naboj.
Tudi raztopine kislin prevajajo električni tok, ker so v njihovih raztopinah prosto gibljivi ioni.

Za vodne raztopine kislin so značilni t. i. oksonijevi ioni H3O+.
In prav oksonijevi ioni so nosilci kislih lastnosti vodnih raztopin nekaterih snovi.
Oksonijev ion nastane, ko molekula kisline odda proton (vodikov ion H+) molekuli vode (glej Model 1).

Kislost raztopine je povezana s številom oksonijevih ionov v njej.
V raztopinah močnih kislin (npr. klorovodikova kislina HCl(aq)) skoraj vse molekule vodikovega klorida oddajo svoje protone vodi in tako nastane veliko oksonijevih ionov.
V raztopinah šibkih kislin (npr. ocetna kislina) pa le manjši del molekul odda svoje protone vodi in tako nastane manj oksonijevih ionov (glej model 3).

Delci v raztopini (a) klorovodikove kisline in (b) etanojske (ocetne) kisline.
Zaradi preglednosti shem je narisanih le nekaj molekul vode.

Večje kot je število oksonijevih ionov v določeni prostornini raztopine, bolj je raztopina kisla.
Vrednost pH je v bistvu merilo količine oksonijevih ionov v raztopini.

1. Zakaj raztopine in taline ionskih spojin prevajajo električni tok?

2. Zakaj raztopine kislin prevajajo električni tok?

3. Kaj so nosilci kislosti v raztopinah kislin?

4. Z modeli je prikazana reakcija nastanka klorovodikove kisline.
Kroglo, ki predstavlja atome kisika, pobarvaj rdeče.
Kroglo, ki predstavlja delce klora, pobarvaj zeleno.
Zapiši enačbo reakcije s formulami in imenuj delce, ki v njej nastopajo.

1. Dopolni enačbe, ki ponazarjajo nastanek kisle raztopine navedenih snovi.
Vse delce tudi poimenuj.

Poimenuj delec, označen s puščico, in zapiši njegovo formulo.

Ali so v vodni raztopini dušikove kisline vse molekule oddale protone?

Kaj lahko poveš o jakosti dušikove kisline?

Nariši model molekule dušikove kisline, preden odda proton.

Zapiši enačbo nastanka oksonijevih ionov v dušikovi kislini (pomagaj si s shemo).
Vse delce tudi poimenuj.

V tabeli so formule kislin.
Obkroži in zapiši, koliko vodikovih ionov oz. protonov lahko pri reakciji z vodo oddajo te kisline, ter zapiši enačbe reakcij teh kislin z vodo.

Vemo, da pri uvajanju vodikovega klorida v vodo nastane klorovodikova kislina.
Pojasnite, zakaj ima kloridni ion negativni naboj, oksonijev ion pa pozitivni naboj.

Koliko vodikovih atomov je v molekuli citronske kisline?

Koliko protonov lahko odda citronska kislina?
Obkroži jih v modelu molekule.

Razmisli, koliko ionov, v primerjavi z molekulami, je v raztopini citronske kisline, in na podlagi razmisleka predvidi jakost citronske kisline v primerjavi s klorovodikovo kislino.

Kateri delci v raztopini citronske kisline so vzrok za prevodnost električnega toka?

V učnem modulu se učenci seznanijo z oksonijevimi ioni, ki so nosilci kislosti, in tako spoznajo, zakaj limonin sok prevaja električni tok.
Z modeli se učenci sami naučijo, kako nastanejo oksonijevi ioni v raztopinah anorganskih in organskih kislin.
S serijo vprašanj, ki si sledijo po težavnosti, učenci utrdijo formule in poimenovanje kislin ter nastanek oksonijevih ionov pri reakciji kisline z vodo.
V problemski nalogi učenci raziščejo formulo citronske kisline, ki je v limoni, in z znanjem, ki so ga predhodno usvojili, znajo napovedati jakost/kislost citronske kisline v primerjavi s klorovodikovo kislino.

1. Vsaka skupina učencev dobi svoj komplet laboratorijskih pripomočkov in sredstev za zaščito (2 čaši z raztopinama kislin, pinceti, 2 univerzalna indikatorska papirčka, očala, rokavice).

2. Obe kislini, ki jima učenci morajo izmeriti pH, morata biti enake koncentracije.

Priprava 0,1 M raztopine klorovodikove kisline: V majhno količino vode dodamo 0,80 ml koncentrirane klorovodikove kisline, premešamo in razredčimo z vodo na 100 ml.

Priprava 0,1 M ocetne kisline: V majhno količino vode dodamo 0,56 ml koncentrirane ocetne kisline, premešamo in razredčimo z vodo na 100 ml.

1. Zakaj raztopine in taline ionskih spojin prevajajo električni tok?
Vzrok njihove prevodnosti so prosti ioni, ki lahko prenašajo naboj.

2. Zakaj raztopine kislin prevajajo električni tok?
Raztopine kislin prevajajo električni tok, ker so v njihovih raztopinah ioni.

3. Kaj so nosilci kislosti v raztopinah kislin?
Oksonijevi ioni H3O+so nosilci kislih lastnosti vodnih raztopin nekaterih snovi.

4. Z modeli je prikazana reakcija nastanka klorovodikove kisline.
Kroglo, ki predstavlja atom kisika, pobarvaj rdeče.
Kroglo, ki predstavlja delce klora, pobarvaj zeleno.
Zapiši enačbo reakcije s formulami in imenuj delce, ki v njej nastopajo.

Ali so v vodni raztopini ocetne kisline vse molekule oddale protone?
Ne.

Kaj pa v primeru klorovodikove kisline?
Da.

Zapiši enačbo nastanka oksonijevih ionov v dušikovi kislini (pomagaj si s shemo).
Vse delce tudi poimenuj.

Vemo, da pri uvajanju vodikovega klorida v vodo nastane klorovodikova kislina.
Pojasnite, zakaj ima kloridni ion negativni in oksonijev ion pozitivni naboj.

Kisline so snovi, ki oddajajo protone.
Vodikov klorid odda proton (vodikov ion H+) vodi.
Pri tem nastaneta oksonijev ion H3O+ in kloridni ion Cl–.

Prikazan je model citronske kisline, ki je v limoni. a) Koliko vodikovih atomov je v molekuli citronske kisline?
V molekuli citronske kisline je 8 vodikovih atomov. b) Koliko protonov lahko odda citronska kislina?
Obkroži jih v modelu molekule.
Citronska kislina lahko odda 3 protone. c) Razmisli, koliko ionov, v primerjavi z molekulami, je v raztopini citronske kisline, in na podlagi razmisleka predvidi jakost citronske kisline v primerjavi s klorovodikovo kislino.

V raztopini citronske kisline so oksonijevi ioni, molekule vode, molekule citronske kisline in ioni, ki nastanejo, ko kislina odda proton.
V primerjavi s klorovodikovo kislino je citronska kislina šibkejša kislina.

Kateri delci v raztopini citronske kisline so vzrok za prevodnost električnega toka?

Vzrok za prevodnost električnega toka citronske kisline so oksonijevi ioni H3O+ in ion, ki nastane, ko kislina odda protone.

Zakaj ima čistilo za okna bazične lastnosti?

V trgovini kupljeno čistilo za steklene površine učinkovito odstranjuje maščobe in drugo umazanijo.
Vendar pogosto vsebuje tudi nevarne snovi.
V nadaljevanju boš spoznal, katere snovi so v čistilih za okna in kakšne so njihove lastnosti.

Pri reakciji amonijaka z vodo nastanejo hidroksidni ioni OH– in amonijevi ioni NH4+.
Baze so torej snovi, ki v vodni raztopini sprejemajo vodikove ione oziroma protone H+.
V vodnih raztopinah jih prejmejo od molekul vode.
Molekule vode H2O se pri tem pretvorijo v hidroksidne ione OH–.
Podobno nastanejo lahko hidroksidni ioni pri reakciji aminov z vodo.

Hidroksidni ioni so prisotni tudi v kristalih kovinskih hidroksidov.
Kristali kovinski hidroksidov so zgrajeni iz kovinskih in hidroksidnih ionov.
Ker so ionsko zgrajene spojine, se v vodi nekateri dobro raztapljajo.
Tako nastanejo prosto gibljivi hidroksidni ioni in ioni kovin, zato takšne raztopine prevajajo električni tok.
Poglejmo si primer raztapljanja natrijevega hidroksida (Model 2).

V vodnih raztopinah baz so vedno prisotni hidroksidni ioni OH–.
Pravimo, da so ti ioni nosilci bazičnih lastnosti vodnih raztopin.

Bazičnost raztopine je povezana s količino hidroksidnih ionov v njej.
Večje kot je število hidroksidnih ionov v določeni prostornini raztopine, bolj je raztopina bazična.
V raztopinah močnih baz, npr. v natrijevem hidroksidu – NaOH(aq) – so prosto gibljivi natrijevi in hidroksidni ioni.
V raztopinah šibkih baz, npr. v amonijaku NH3(aq) pa le manjši del molekul amonijaka NH3 sprejme protone H+ od molekule vode H2O in tako nastane manj hidroksidnih ionov OH– (glej model3).

1. Kateri ion je značilen za vodne raztopine baz in jim daje bazične lastnosti?
Zapiši njegovo formulo in ime.

2. Z modeli je prikazana reakcija nastanka hidroksidnega iona v raztopini amonijaka.
Kroglo, ki predstavlja atome kisika, pobarvaj rdeče.
Kroglo, ki predstavlja delce dušika, pobarvaj modro.
Zapiši enačbo reakcije s formulami in imenuj vse delce, ki v njej nastopajo.

1. Bazične snovi v vodnih raztopinah razpadajo na ione oz. iz molekul nastanejo ioni.
Dopolni ponazoritvi teh sprememb.
Vse delce tudi poimenuj.

2. Z modeli na ravni delcev so prikazane molekule in ioni v vodnih raztopinah dveh baz.
Molekule vode niso narisane zaradi boljše preglednosti.

1. Na pladnju imaš pripravljeni dve bazični raztopini A in B. Zasnuj poskus, s katerim boš ugotovil, v kateri raztopini je več hidroksidnih ionov.
Na voljo imaš univerzalni indikatorski listič z barvno skalo (močne baze so jedke, zato moraš biti pri delu previden in se ustrezno zaščiti).

Zapiši ime in formulo vsaj ene snovi, ki bi lahko ustrezala raztopini A oziroma B.

2. Podobno kot pri alkalijskih nastanejo hidroksidni ioni tudi pri raztapljanju zemeljskoalkalijskih hidroksidov v vodi, čeprav so ti v vodi slabše topni.
Zapiši enačbo raztapljanja kalcijevega hidroksida v vodi.
Vse delce tudi poimenuj.

3. Vemo že, da pri raztapljanju amonijaka v vodi nastaneta amonijev ion in hidroksidni ion.
Pojasnite, zakaj ima amonijev ion pozitivni in hidroksidni ion negativni naboj.

Kakšen bi bil pH takega čistila?
Pojasni.

Kakšne nasvete bi dal gospodinji, ki bi uporabljala tako čistilo?

Zakaj ima čistilo za okna bazične lastnosti?

V učnem modulu se učenci seznanijo z nosilci bazičnih lastnosti, to so hidroksidnimi ioni.
Z modeli se učenci sami naučijo, kako prikažemo enačbo nastanka hidroskidnih ionov iz amonijaka, nastanek prostih hidroksidnih ionov v raztopini pri raztapljanju natrijevega hidroksida in jakost bazičnih snovi glede na koncentracijo hidroksidni ionov.
Preko serije vprašanj, ki si sledijo po težavnosti, učenci utrdijo pojme, povezane z nastankom hidroksidnih ionov.
S pomočjo poskusa, ki ga zasnujejo in izvedejo, sklepajo, katera izmed bazičnih raztopin vsebuje več hidroksidnih ionov.
V problemski nalogi učenci odgovorijo na vprašanje v naslovu in z znanjem, ki so ga predhodno usvojili, ter zapišejo svoje nasvete pri rokovanju z bazičnimi raztopinami.

Učitelj pripravi dva vzorca bazičnih snovi.
En vzorec naj bo močna baza, drugi pa šibka baza (če nimate na voljo raztopine amonijaka, lahko uporabite kako drugo bazično raztopino, ki je šibka, npr. raztopino pecilnega praška).

Učitelj pripravi vsaj eno čistilo za okna, na katerem so navedene sestavine, da jih učenci lahko vidijo.

1. Kateri ion je značilen za vodne raztopine baz in jim daje bazične lastnosti?
Zapiši njegovo formulo in ime.

Nosilci bazičnih lastnosti v vodnih raztopinah so hidroksidni ioni OH–.

2. Z modeli je prikazana reakcija nastanka hidroksidnega iona v raztopini amonijaka.
Kroglo, ki predstavlja atome kisika, pobarvaj rdeče.

Kroglo, ki predstavlja delce dušika, pobarvaj modro.
Zapiši enačbo reakcije s formulami in imenuj vse delce, ki v njej nastopajo.

1. Bazične snovi v vodnih raztopinah razpadajo na ione oz. iz molekul nastanejo ioni.
Dopolni ponazoritvi teh sprememb.
Vse delce tudi poimenuj.

2. Z modeli na ravni delcev so prikazane molekule in ioni v vodnih raztopinah dveh baz.
Molekule vode niso narisane zaradi boljše preglednosti.

Imenuj delca, ki sta označena s puščico.
S puščico sta označena hidroksidna iona OH–.

Katera raztopina (A ali B) vsebuje večji delež ionov, ki so nosilci bazičnih lastnosti?
Večji delež ionov vsebuje raztopina A.

Katera shema ponazarja vodno raztopino močne baze in katera vodno raztopino šibke baze?
Vodno raztopino močne baze ponazarja vzorec A, šibko pa vzorec B.

3. Povedim v levem stolpcu najdi ustrezno dopolnitev v desnem stolpcu tako, da na črte zapišeš črke.

1. Na pladnju imaš pripravljeni dve bazični raztopini A in B. Zasnuj poskus, s katerim boš ugotovil, v kateri raztopini je več hidroksidnih ionov.
Na voljo imaš univerzalni indikatorski listič z barvno skalo (močne baze so jedke, zato moraš biti pri delu previden in ustrezno zaščiten).

Zasnova poskusa: Izmeril bom pH obeh raztopin in glede na vrednost pH bom lahko določil močno oziroma šibko bazo. a) V kroga na ravni delcev nariši močno povečan del obeh vodnih raztopin (A in B).
V legendi predstavi delce, ki si jih narisal.

Tukaj je pomembno, da učenci pri vzorcu močne baze narišejo več hidroksidnih ionov kot v vzorcu šibke baze. b) Zapiši ime in formulo vsaj ene snovi, ki bi lahko ustrezala raztopini A oziroma B. Vzorec A bi lahko bila raztopina natrijevega hidroksida, vzorec B pa raztopina amonijaka (odvisno od primerov).

2. Podobno kot pri alkalijskih nastanejo hidroksidni ioni tudi pri raztapljanju zemeljskoalkalijskih hidroksidov v vodi, čeprav so ti v vodi slabše topni.
Zapiši enačbo raztapljanja kalcijevega hidroksida v vodi.
Vse delce tudi poimenuj.

3. Vemo, da pri raztapljanju amonijaka v vodi nastaneta amonijev ion in hidroksidni ion.
Pojasnite, zakaj ima amonijev ion pozitivni in hidroksidni ion negativni naboj.

NH3, raztopljen v vodi, ima bazične lastnosti.
Baze so snovi, ki v vodni raztopini sprejemajo vodikove ione H+ oziroma protone.
V vodnih raztopinah jih molekule amonijaka NH3 prejmejo od molekul vode, pri čemer nastanejo amonijevi ioni NH4+.
Molekule vode H2O se pri tem pretvorijo v hidroksidne ione OH–.

Kakšen bi bil pH takega čistila?
Pojasni. pH takega čistila bi bil visok (bazična snov), ker ima raztopina amonijaka bazične lastnosti.

Kakšne nasvete bi dal gospodinji, ki bi uporabljala tako čistilo?
Gospodinji bi predlagal, naj se ustrezno zaščiti, ko uporablja čistilo, torej naj si nadane zaščitna očala in rokavice.

V večini primerov pik čebele povzroči zgolj bolj ali manj bolečo oteklino, ki nastane na mestu pika in v nekaj dneh izgine.

Posebno pozornost pa je treba nameniti ljudem, pri katerih se razvije alergija na strup čebel.
V nadaljevanju boš spoznal, kako lahko ublažimo čebelji oziroma osji pik.

Strup čebel vsebuje kisline, lahko bolečino ob piku čebele ublažimo s šibkimi bazičnimi raztopinami.
Pri reakciji med kislinami in bazami nastanejo soli.
Soli so ionske spojine in večinoma dobro topne v vodi, zato nastanejo vodne raztopine soli.
Reakcijo med kislino in bazo, pri kateri nastane voda in lahko tudi sol, imenujemo nevtralizacija.

Če raztopini klorovodikove kisline dodamo raztopino natrijevega hidroksida, dobimo vodno raztopino natrijevega klorida (Glej Model 1).
Vsebina čaše se segreje, ker se pri reakciji sprošča energija.

Model 1: Enačba reakcije nevtralizacije, pri kateri nastane raztopina soli natrijevega klorida NaCl in voda.

Natrijev klorid še zdaleč ni edina sol, saj ima izraz sol v kemiji mnogo širši pomen.
Poskusimo ugotoviti, katera sol bo nastala pri reakciji med žveplovo kislino in kalcijevim hidroksidom (glej Model 3).

Model 3: Enačba nevtralizacije med žveplovo kislino in kalcijevim hidroksidom.

Kot vidimo, nastanejo sol, kalcijev sulfat in voda.
Kalcijev sulfat v vodi ni prav dobro topen, zato bi opazili v čaši nekaj bele trdne snovi, ki nastane po mešanju brezbarvnih raztopin.

Iz formule kisline in baze v enačbi lahko torej razberemo, katera sol bo nastala.
Podobno lahko iz formule soli razberemo, iz katere kisline in baze je nastala (glej Model 4).

Model 4: Iz formule soli lahko razberemo, iz katere kisline in baze je sol, kalijev fosfat, nastala.

Soli vedno poimenujemo po bazah in kislinah, iz katerih so nastale.
Prvi del imena soli tvori slovensko ime kovine, ki jo v sol prispeva baza, z dodano končnico -ev ali ov (kalijev).
Drugi del imena tvori latinsko ime elementa, ki ga prispeva kislina, s končnico -id oziroma -at (fosfat), kadar sol tvori oksokislina.
V preglednici so zbrane nekatere soli in kisline, iz katerih so soli nastale (glej model 5).

Model 5: Nekaj primerov soli in kislin, iz katerih so te soli nastale, ter ioni, ki soli sestavljajo.

Izvedi preprost primer nevtralizacije in ugotovi, kakšna snov pri tem nastane.

1. Kako imenujemo reakcijo med kislino in bazo?

2. Kaj nastane pri reakciji med kislino in bazo?

3. Zapiši enačbo reakcije nevtralizacije, pri kateri nastane raztopina soli natrijevega klorida.
Vse snovi tudi poimenuj.

4. Katera sol nastane pri reakciji med žveplovo kislino in kalcijevim hidroksidom?
Zapiši njeno ime in formulo.

5. Iz katere kisline in baze nastane sol kalijev fosfat K3PO4?

Preveri, ali še veš, katere raztopine snovi imajo kisle in katere bazične lastnosti.
Z rdečo barvo obkroži kisline, z modro pa baze v zgoraj zapisanih enačbah reakcij.

Če si nalogo rešil pravilno, si spoznal, katera sol nastane pri reakciji med kalcijevim hidroksidom in ogljikovo kislino.
To sol najdemo v kamnini apnencu.
Zapiši urejeno kemijsko enačbo nastanka te soli med kislino in bazo.

7. Zapiši enačbo reakcije, ki bi jo pripravil: a) rubidijev klorid iz rubidijevega hidroksida,

Na osnovi njegovih rezultatov ugotovi, katera snov je v vsaki od stekleničk.

Zapiši urejeni kemijski enačbi nastanka obeh kloridov iz ustreznih kislin in baz.
Označi tudi agregatna stanja snovi.

Kako se je obarvala raztopina klorovodikove kisline ob dodatku indikatorja iz barvil rdečega zelja?
Raztopina klorovodikove kisline se je ob dodatku indikatorja barvil iz rdečega zelja obarvala rdeče.

Kako se je obarvala raztopina po dodatku raztopine natrijevega hidroksida?
Nastala raztopina se je obarvala vijolično modro.

Kakšna je dobljena raztopina pri poskusu: kisla, bazična ali nevtralna?
Utemelji.
Nastala raztopina je nevtralna, saj je njen pH = 7.

Ali se je čaša ohladila ali segrela?
Kaj se dogaja z energijo pri tej kemijski spremembi?
Čaša se je segrela.
Toplota pri tej kemijski spremembi se sprošča.

Razmisli, od kod ime nevtralizacija.
Ker pri reakciji med kislino in bazo nastanejo nevtralne snovi, se reakcija imenuje nevtralizacija.

3. S katero snovjo, ki jo predstavljajo formule, lahko nevtraliziraš raztopino, katere pH je 12?
Utemelji svoj odgovor.

Raztopina, ki ima pH = 12, je baza, ki jo nevtraliziramo s kislino.
Od vseh ponujenih odgovorov je samo odgovor B kislina.

Preveri, ali še veš, katere raztopine snovi imajo kisle in katere bazične lastnosti.
Z rdečo barvo obkroži kisline, z modro pa baze v zgoraj zapisanih enačbah reakcij.

Vsaki kislini iz preglednice poišči v priloženem seznamu njeno sol in jo zapiši na ustrezno mesto.

6. Katera sol nastane pri reakciji med kalcijevim hidroksidom in ogljikovo kislino?
Odgovor je skrit v uganki.
Imena soli različnih kislin so napisana na nenavaden način.
Premetanke reši na osnovi opisov v oklepajih.

Če si nalogo rešil pravilno, si spoznal, katera sol nastane pri reakciji med kalcijevim hidroksidom in ogljikovo kislino.
To najdemo v kamnini apnencu.
Zapiši urejeno kemijsko enačbo nastanka te soli med kislino in bazo.

8. Slike ponazarjajo reakcijo med raztopino klorovodikove kisline HCl in raztopino kalijevega hidroksida KOH.

Kateri delci so v raztopini klorovodikove kisline?
V raztopini klorovodikove kisline so kloridni Cl– in oksonijevi H3O+ ioni ter molekule vode.

Katerih delcev ni v raztopini po nevtralizaciji?
Po nevtralizaciji ni več hidroksidnih OH– in oksonijevih H3O+ ionov.

Kaj se je zgodilo z njimi?
Med seboj so zreagirali v vodo.

Kakšna je dobljena raztopina: kisla, bazična ali nevtralna?
Dobljena raztopina je nevtralna.

S čim bi to lahko preveril?
To bi lahko preverili z univerzalnim indikatorskih lističem, tako da bi izmerili pH.

1. Kemik Pepe je v laboratoriju našel tri stekleničke brez nalepk, v katerih so brezbarvne vodne raztopine treh snovi.
Ve, da so v stekleničkah klorovodikova kislina, raztopina kalijevega klorida KCl in raztopina magnezijevega hidroksida Mg(OH)2, ne ve pa, katera snov je v določeni steklenički.
Zato je izmeril pH vsake raztopine.
Rezultate je zabeležil v preglednici.

Na osnovi njegovih rezultatov ugotovi, katera snov je v vsaki od stekleničk.

2. Natrijev klorid ima formulo NaCl, kalcijev klorid pa CaCl2.
Obe spojini sta klorida – soli klorovodikove kisline HCl.
Zakaj takšna razlika?

Natrij je element I. skupine periodnega sistema, zato tvori ione z nabojem 1+, torej Na+.
Kalcij je element II. skupine periodnega sistema, zato tvori ione z nabojem 2+, torej Ca2+.
Klor je element VII. glavne skupine periodnega sistema, zato tvori ione Cl–.
Spojine so navzven električno nevtralne, zato je na vsak natrijev ion Na+ vezan le en kloridni ion Cl–, na vsak kalcijev ion Ca2+ pa dva kloridna iona Cl–.

Zapiši urejeni kemijski enačbi nastanka obeh kloridov iz ustreznih kislin in baz.
Označi tudi agregatna stanja snovi.

1. Reakcije nevtralizacije ne potekajo samo v laboratoriju, ampak tudi v vsakdanjem življenju.
Čebelji pik je kisel, osji pa bazičen. a) Zasnuj poskus, s katerim boš ugotovil, s katerimi snovmi iz domače kuhinje bi ublažil (nevtraliziral) čebelji oziroma osji pik.
Na razpolago imaš limonin sok, jabolčni sok, mleko, raztopino pecilnega praška in indikator barvil iz rdečega zelja.

Zasnova poskusa: v vsako izmed pripravljenih raztopin bi dodal nekaj kapljic indikatorja barvil iz rdečega zelja.
Glede na spremembo barve indikatorja lahko ugotovimo, ali je pripravljena raztopina kisla oziroma bazična.

Rezultati poskusa so pokazali, da so se limonin sok, jabolčni sok in mleko ob dodatku indikatorja barvil iz rdečega zelja obarvali rdeče vijolično, iz česar sklepamo, da so te raztopine kisle, in lahko osji pik, ki je bazičen, ublažimo s temi raztopinami.

Raztopina pecilnega praška se je ob dodatku indikatorja barvil iz rdečega zelja obarvala modro, iz česar sklepamo, da je raztopina pecilnega praška bazična in lahko čebelji pik, ki je kisel, ublažimo z njim.

Kateri delci so nosilci kislih lastnosti?

Kaj so baze?
Kateri delci so nosilci bazičnih lastnosti?

Kako ugotavljamo kislost oziroma bazičnost?

Kaj je sol in kako nastane?

Učenci poznajo kemijske enačbe kot zapise kemijskih reakcij in poznajo pravila za urejanje kemijskih enačb.

Učenci opredeljo reaktante in produkte kemijske reakcije.

Na polževo lupino, ki je tudi iz kalcijevega karbonata, kanemo nekaj kapljic klorovodikove kisline.
Pri tem opazimo mehurčke in šumenje. a) Uredi kemijsko enačbo za to reakcijo.

Učenci prepoznajo reakcijo baze z vodo, pri kateri nastane hidroksidni ion.

Učenci z uporabo indikatorjev razlikujejo med kislimi, bazičnimi in nevtralnimi snovmi iz svojega okolja.

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti.

Učenci znajo iz sheme razbrati submikroskopski prikaz raztopine.

Učenci vedo, kakšna je el. prevodnost raztopin.

Učenci znajo s formulami zapisati urejeno enačbo nevtralizacije.

Učenci znajo na submikroskopski ravni prikazati vodno raztopino soli in opredeliti vse delce raztopine.

Učenci znajo poimenovati oz. zapisati formule osnovnih kislin in baz ter soli in oksidov in jih ustrezno razvrstiti.

Učenci z uporabo indikatorjev razlikujejo med kislimi, bazičnimi in nevtralnimi snovmi.

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti.

Učenci znajo iz sheme razbrati submikroskopski prikaz raztopine.

Učenci vedo, kakšna je el. prevodnost raztopin.

Učenci uporabljajo pHlestvico kot merilo za oceno kislosti in bazičnosti raztopin.

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti.

Učenci razlikujejo med raztopinami kislin in baz glede na vsebnost oksonijevih in hidroksidnih ionov.

Učenci znajo s formulami zapisati urejeno enačbo nevtralizacije.

Učenci znajo na submikroskopski ravni prikazati raztopino soli in opredeliti vse delce raztopine.

Barva cvetov hortenzije je odvisna od pH vrednosti tal, v katerih raste rastlina.
Če rastlina raste v tleh s pH med 5,5 in 6,0, so njeni cvetovi intenzivno modre barve, če pa raste v tleh s pH med 7,0 in 7,5, pa so intenzivno rožnate barve. a) V lončku imaš hortenzijo, njeni cvetovi so bledo modre barve.
Želiš dobiti cvetove bolj intenzivne barve.
Na razpolago imaš raztopino, ki smo jim s pH lističem izmerili pH = 5. Kako se bodo obarvali cvetovi hortenzije po dodatku te raztopine?

Učenci prepoznajo in razlikujejo kemijske formule osnovnih kislin in baz ter soli in oksidov.

Učenci poznajo kisline iz okolja.

Učenci poznajo kemijske formule osnovnih kislin.

Učenci z uporabo indikatorjev razlikujejo med kislimi, bazičnimi in nevtralnimi snovmi iz svojega okolja.

Moder lakmusov papirček v brezbarvni tekočini pordeči.

Katera od naštetih kislin je v tvojem želodcu?

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti.

Učenci znajo iz sheme razbrati submikroskopski prikaz raztopine .

Učenci vedo, kakšna je el. prevodnost raztopin.

Učenci uporabljajo pHlestvico kot merilo za oceno kislosti in bazičnosti raztopin.

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti.

Učenci razlikujejo med raztopinami kislin in baz glede na vsebnost oksonijevih in hidroksidnih ionov.

Učenci znajo s formulami zapisati urejeno enačbo nevtralizacije.

Učenci znajo na submikroskopski ravni prikazati vodno raztopino soli in opredeliti vse delce raztopine.

Učenci uporabijo znanje o kislinah in bazah za rešitev in vrednotenje avtentične naloge.

Učenci prepoznajo in razlikujejo kemijske formule osnovnih kislin in baz ter soli in oksidov.

Učenci poznajo imena in kemijske formule osnovnih kislin in baz.

Učenci znajo poimenovati oz. zapisati formule osnovnih kislin in baz ter soli in oksidov ter jih ustrezno razvrstiti.

Učenci poznajo kisle prehranske izdelke.

Učenci poznajo kisline iz okolja; učenci poznajo kemijske formule osnovnih kislin.

Učenci prepoznajo reakcijo baze z vodo, pri kateri nastane hidroksidni ion.

Učenci z uporabo indikatorjev razlikujejo med kislimi, bazičnimi in nevtralnimi snovmi.

Učenci uporabljajo pH-lestvico kot merilo za oceno kislosti in bazičnosti raztopin; učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti; učenci razlikujejo med raztopinami kislin in baz glede na vsebnost oksonijevih in hidroksidnih ionov.

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti; učenci znajo iz sheme razbrati submikroskopski prikaz raztopine; učenci vedo, kakšna je el. prevodnost raztopin.

Učenci znajo s formulami zapisati urejeno enačbo nevtralizacije.

Učenci znajo na submikroskopski ravni prikazati vodno raztopino soli in opredeliti vse delce raztopine.

Učenci uporabijo znanje o kislinah in bazah za rešitev in vrednotenje avtentične naloge.

Učenci prepoznajo in razlikujejo kemijske formule osnovnih kislin in baz ter soli in oksidov.

Učenci poznajo kisle prehranske izdelke.

Učenci poznajo kisline iz okolja; učenci poznajo kemijske formule osnovnih kislin.

Učenci prepoznajo reakcijo baze z vodo, pri kateri nastane hidroksidni ion.

Učenci z uporabo indikatorjev razlikujejo med kislimi, bazičnimi in nevtralnimi snovmi.

Učenci poznajo imena in kemijske formule osnovnih kislin in baz.

Učenci uporabljajo pH-lestvico kot merilo za oceno kislosti in bazičnosti raztopin; učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti; učenci razlikujejo med raztopinami kislin in baz glede na vsebnost oksonijevih in hidroksidnih ionov.

Učenci razumejo, da so v vodnih raztopinah oksonijevi ioni nosilci kislih lastnosti in hidroksidni ioni nosilci bazičnih lastnosti; učenci znajo iz sheme razbrati submikroskopski prikaz raztopine; učenci vedo, kakšna je el. prevodnost raztopin.

Učenci znajo s formulami zapisati urejeno enačbo nevtralizacije; učenci znajo na submikroskopski ravni prikazati vodno raztopino soli in opredeliti vse delce raztopine.

Učenci uporabijo znanje o kislinah in bazah za rešitev in vrednotenje avtentične naloge.

